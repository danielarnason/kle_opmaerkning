{"classes":[{"id":"","title":""}],"title":"Erhvervslicens","text":"Hvad koster en licens? En erhvervslicens koster 2.400 kr. og udstedes for et \u00e5r g\u00e6ldende fra udstedelsesdatoen. Hvis du p\u00e5 et tidspunkt ikke har brug for erhvervslicensen l\u00e6ngere, vil du - mod aflevering af licensen - f\u00e5 refunderet det bel\u00f8b, der modsvarer den resterende periode. Erhvervslicensens pris reguleres hvert \u00e5r med hensyn til den adf\u00e6rdsregulerende effekt, som betalingsparkering har. Hvor g\u00e6lder min erhvervslicens? Licensen giver mulighed for, at parkere i ubegr\u00e6nset tid p\u00e5 alle kommunale betalingspladser, undtagen Jernbanepladsen 16-22 og Lyngby Torv. Se kort . K\u00f8b erhvervslicens Ved k\u00f8b af licens online betaler du med Dankort med det samme. Du kan v\u00e6lge, om licensen skal sendes til dig via e-mail. Du skal i s\u00e5 fald selv printe den ud. Du kan ogs\u00e5 f\u00e5 tilsendt licensen med brev. Her p\u00e5l\u00e6gges et ekspeditionsgebyr p\u00e5 50 kr.. Ekspeditionstiden er 2-3 hverdage. G\u00e5 til online k\u00f8b af licens. Generelle regler for virksomheder Virksomheden skal have adresse og virksomhedsdrift i omr\u00e5det, og virksomhedens CVR-nummer skal oplyses. Virksomheden skal st\u00e5 som ejer eller bruger af k\u00f8ret\u00f8jet. Virksomheder kan s\u00f8ge om erhvervslicens til lejet\/leaset bil, hvis bilen er registreret i virksomhedens navn. Der skal fremvises leje- eller leasingkontrakt. Leje-\/ leasingkontrakt kan uploades ved k\u00f8b af licens online. Ordningen g\u00e6lder kun for k\u00f8ret\u00f8jer, der i f\u00f8lge registreringsbekendtg\u00f8relsen kun m\u00e5 anvendes til erhverv. Det vil sige k\u00f8ret\u00f8jer p\u00e5 gule nummerplader, der ikke m\u00e5 bruges til privat k\u00f8rsel men kun til vare- og godstransport samt k\u00f8ret\u00f8jer p\u00e5 hvide og gule nummerplader, der ikke m\u00e5 bruges til privat k\u00f8rsel og som kun lovligt m\u00e5 bruges til erhvervsm\u00e6ssig persontransport som fx taxi og sygetransport. Andre forhold K\u00f8ret\u00f8jet m\u00e5 maksimalt have en totalv\u00e6gt p\u00e5 3.500 kilo. For at licensen er gyldig, skal den v\u00e6re anbragt synligt i k\u00f8ret\u00f8jets forrude, og der skal v\u00e6re overensstemmelse mellem bilens registreringsnummer og registreringsnummeret p\u00e5 licensen. Der er ikke moms p\u00e5 betaling for parkering og dermed heller ikke for erhvervslicenser. Hvis ovenn\u00e6vnte regler ikke overholdes eller misbruges, kan Lyngby-Taarb\u00e6k Kommune inddrage licensen og afholde sig fra at udstede en ny. Ved udskiftning af bilen i perioden bedes du kontakte parkeringskontoret.\n"}