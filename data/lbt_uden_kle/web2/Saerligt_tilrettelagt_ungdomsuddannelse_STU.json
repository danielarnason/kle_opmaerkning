{"classes":[{"id":"","title":""}],"title":"S\u00e6rligt tilrettelagt ungdomsuddannelse (STU)","text":"Unge udviklingsh\u00e6mmede, og andre unge med s\u00e6rlige behov mellem 16 25 \u00e5r, har mulighed for at tage en s\u00e6rlig tilrettelagt ungdomsuddannelse. Tilbuddet g\u00e6lder for unge, der ikke har mulighed for at gennemf\u00f8re en ordin\u00e6r ungdomsuddannelse, selvom de modtager specialp\u00e6dagogisk st\u00f8tte. Hvad er en s\u00e6rlig tilrettelagt ungdomsuddannelse? Den s\u00e6rligt tilrettelagte ungdomsuddannelse varer tre \u00e5r og sigter p\u00e5 at give den unge personlige, sociale og faglige kompetencer. Igennem disse er det m\u00e5let, at den unge f\u00e5r en s\u00e5 selvst\u00e6ndig og aktiv voksentilv\u00e6relse som muligt. Ungdomsuddannelsen foreg\u00e5r p\u00e5 uddannelsessteder, som er tilpasset den enkelte unges foruds\u00e6tninger og behov. Uddannelsen indeholder undervisning p\u00e5 skole, praktisk tr\u00e6ning, herunder botr\u00e6ning og praktik i virksomheder og p\u00e5 institutioner. Den unge kan ikke f\u00e5 SU under uddannelsen. Hvordan f\u00e5r den unge en s\u00e6rlig tilrettelagt ungdomsuddannelse? Den unge skal kontakte Ungdommens Uddannelsesvejledning UU-Nord . UU-vejlederen orienterer den unge og evt. for\u00e6ldre om STU og de uddannelsessteder, der er relevante. Vurderer UU-vejlederen, at den unge er i m\u00e5lgruppen for en STU, udarbejder UU-vejlederen sammen med den unge en uddannelsesplan og sender en ans\u00f8gning til Center for Social Indsats i Lyngby-Taarb\u00e6k Kommune. Den unge f\u00e5r brev fra kommunen s\u00e5 snart der er truffet en afg\u00f8relse, om den unge kan begynde p\u00e5 en STU.\n"}