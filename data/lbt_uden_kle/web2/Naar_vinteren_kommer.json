{"classes":[{"id":"","title":""}],"title":"N\u00e5r vinteren kommer","text":"Hvad skal du v\u00e6re opm\u00e6rksom p\u00e5 i forhold til sne og is p\u00e5 veje og fortove? L\u00e6s vores 12 gode r\u00e5d Offentlige veje P\u00e5 offentlige veje og pladser foretager kommunen vinterbek\u00e6mpelse (glatf\u00f8rebek\u00e6mpelse og snerydning). Det indeb\u00e6rer, at k\u00f8rebanen og cykelstien ryddes og glatf\u00f8rebek\u00e6mpes. N\u00e5r der er udsigt til snevejr, er det derfor vigtigt, at du ikke parkerer, s\u00e5 snerydningen hindres. Er du grundejer, der bor ud til en offentlig vej eller sti, skal du selv foretage vinterbek\u00e6mpelse af fortovet og stien for at sikre, at postbuddet, skraldemanden, hjemmehj\u00e6lpen m.m. har adgang til din ejendom. Private f\u00e6llesveje Grundejeren, som har vej-ret til en privat f\u00e6llesvej, skal foretage vinterbek\u00e6mpelse af k\u00f8rebanen og fortovet ud for sin ejendom. Forpligtelsen til vinterbek\u00e6mpelse af k\u00f8rebanen p\u00e5 private f\u00e6llesveje g\u00e6lder almindeligvis fra midten af vejen og ind til den enkelte grundejer. Grundejeren p\u00e5 den anden side af vejen har almindeligvis ogs\u00e5 forpligtelsen til at vinterbek\u00e6mpe sin halvdel af k\u00f8rebanen. Overdragelse af pligten til snerydning og glatf\u00f8rebek\u00e6mpelse Grundejeren p\u00e5 b\u00e5de offentlige veje og private f\u00e6llesveje kan overdrage pligten til at snerydde og glatf\u00f8rebek\u00e6mpe til en anden person i ejendommen eller en person bosat i n\u00e6rheden. L\u00e6s mere under Fejeerkl\u00e6ring Tilbud til grundejere p\u00e5 private f\u00e6llesveje der ikke allerede har en serviceaftale om vinterbek\u00e6mpelse Kommunen tilbyder grundejere p\u00e5 private f\u00e6llesveje at foretage vinterbek\u00e6mpelse p\u00e5 k\u00f8rebanen. Serviceaftalen inkluderer desuden fire \u00e5rlige fejninger af rendestenene. Vinterbek\u00e6mpelsen udf\u00f8res i perioden fra den 1. november til den 31. marts, og af hensyn til ruteplanl\u00e6gningen skal serviceaftalen helst v\u00e6re tegnet senest den 1. oktober. Fejningen af rendestenene udf\u00f8res fire gange \u00e5rligt i perioder, hvor der ikke er sne p\u00e5 vejbanen. Prisen for s\u00e6son 2012\/2013 for denne serviceaftale er, for parcel- og r\u00e6kkehusejendomme, 652,00 kr. inkl. moms pr. ejendom. For etage- og industriejendomme er prisen 48,50 kr. inkl. moms pr. meter vej med etageejendomme p\u00e5 begge sider af vejen. Opkr\u00e6vningen foretages i januar m\u00e5ned. Den samlede kontante betaling for serviceaftalen kan eventuelt foretages af en administrator, der er valgt af vejens grundejere. Serviceaftalen kan kun bestilles for hele vejstr\u00e6kninger, og kun s\u00e5fremt alle grundejerne er enige om tilmeldingen. L\u00e6s reglerne for serviceaftalen for kommunens udf\u00f8relse af vinterbek\u00e6mpelse af k\u00f8rebane og renholdelse af rendestenene p\u00e5 private f\u00e6llesveje og hent bestillingsskema for vinterbek\u00e6mpelse af k\u00f8rebane og renholdelse af rendestenene p\u00e5 private f\u00e6llesveje. Begge dokumenter kan ogs\u00e5 f\u00e5s ved henvendelse til Center for Arealer og Ejendomme p\u00e5 arealerejendomme@ltk.dk Det er stadig den enkelte grundejer, der har pligten til at foretage vinterbek\u00e6mpelse af fortovet p\u00e5 private f\u00e6llesveje, da serviceaftalen kun omfatter k\u00f8rebanen. Se listen med private f\u00e6llesveje der har en serviceaftale om vinterbek\u00e6mpelse . Tilbud til grundejere over 65 \u00e5r og grundejere med dokumenteret svagelighed Grundejere over 65 \u00e5r og grundejere med dokumenteret svagelighed kan tegne en serviceaftale p\u00e5 renholdelse af fortove inklusive grusning ved glat f\u00f8re og snerydning. Aftalen for 2013 koster 373 kr. inkl. moms pr. meter facade om \u00e5ret og g\u00e6lder b\u00e5de for fortove p\u00e5 offentlige veje og private f\u00e6llesveje. Priserne er inklusive moms og vil blive reguleret ved de \u00e5rlige budgetforhandlinger i oktober L\u00e6s mere om serviceaftalen . Bestilling af aftalen kan ske ved henvendelse til arealerejendomme@ltk.dk. Har du sp\u00f8rgsm\u00e5l kan du kontakte Center for Arealer og Ejendomme p\u00e5 tlf.: 45 97 35 41.\n"}