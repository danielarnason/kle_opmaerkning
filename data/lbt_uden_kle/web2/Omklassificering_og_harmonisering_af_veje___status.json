{"classes":[{"id":"","title":""}],"title":"Omklassificering og harmonisering af veje - status","text":"Kommunen p\u00e5t\u00e6nker at nedklassificere 83 offentlige lokalveje til private f\u00e6llesvej. Det drejer sig om i alt ca. 23 km veje. Du kan se her, hvilke veje det drejer sig om her p\u00e5 listen . I henhold til lov om private f\u00e6llesveje, vedtaget af Folketinget december 2010, skal kommunalbestyrelsen offentligg\u00f8re, at de p\u00e5t\u00e6nker at gennemf\u00f8re en omklassificering. Omklassificeringen kan tr\u00e6de i kraft 4 \u00e5r efter offentligg\u00f8relsen - det vil sige september 2015. Lyngby-Taarb\u00e6k Kommune p\u00e5regner at tr\u00e6ffe beslutning om nedklassificering af vejene efter udl\u00f8bet af den foreskrevne periode p\u00e5 4 \u00e5r fra offentligg\u00f8relsen. F\u00f8r kommunen tr\u00e6ffer beslutning om nedklassificering af vejene, vil kommunen udf\u00e6rdige en tilstandsrapport for hver enkelt vej. Tilstandsrapporten vil blive sendt til de ber\u00f8rte grundejere i forbindelse med den h\u00f8ring, der skal gennemf\u00f8res forud for den endelige beslutning om nedklassificering. Herefter vil der i en periode p\u00e5 mindst 12 uger v\u00e6re mulighed for at komme med indsigelser m.v. mod tilstandsrapporten. N\u00e5r kommunen har modtaget indsigelser m.v., vil der blive udf\u00e6rdiget en endelig tilstandsrapport. Den endelige tilstandsrapport vil kunne p\u00e5klages til Vejdirektoratet. Den endelige beslutning om nedklassificering vil f\u00f8rst blive truffet efter udf\u00e6rdigelsen af den endelige tilstandsrapport, og n\u00e5r der er truffet afg\u00f8relse i eventuelle klagesager. Med henblik p\u00e5 den fremtidige vedligeholdelse af vejene opfordrer Lyngby-Taarb\u00e6k Kommune de ber\u00f8rte grundejere til at danne grundejerforeninger eller vejlaug, der kan varetage den l\u00f8bende drift af vejene. Se her hvordan I opretter et vejlaug . Du kan l\u00e6se om grundejernes pligter ved private f\u00e6llesveje her . Serviceordninger for private f\u00e6llesveje L\u00e6s mere om serviceordninger for private f\u00e6llesveje her\n"}