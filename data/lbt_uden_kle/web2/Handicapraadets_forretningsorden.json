{"classes":[{"id":"","title":""}],"title":"Handicapr\u00e5dets forretningsorden","text":"Kapitel 1 Handicapr\u00e5dets form\u00e5l og opgaver 1. Handicapr\u00e5det har f\u00f8lgende opgaver: Handicapr\u00e5det r\u00e5dgiver kommunalbestyrelsen i handicappolitiske sp\u00f8rgsm\u00e5l og kan behandle alle lokalpolitiske sp\u00f8rgsm\u00e5l, som vedr\u00f8rer mennesker med handicap. Handicapr\u00e5det kan tage sp\u00f8rgsm\u00e5l af mere generel karakter op til dr\u00f8ftelse og komme med forslag til s\u00e5vel politiske som administrative initiativer. Kommunalbestyrelsen h\u00f8rer Handicapr\u00e5det over alle initiativer, som har betydning for mennesker med handicap. Handicapr\u00e5det kan tage kontakt med andre, herunder andre handicapr\u00e5d og Det Centrale Handicapr\u00e5d, med henblik p\u00e5 at f\u00e5 belyst s\u00e6rlige temaer. Handicapr\u00e5det udarbejder hvert \u00e5r en arbejdsplan, som beskriver r\u00e5dets prioriteringer og indsatsomr\u00e5der for det kommende \u00e5rs arbejde. Handicapr\u00e5det kan i \u00f8vrigt beslutte at orientere Kommunalbestyrelsen om dets arbejde og forslag. Handicapr\u00e5det uddeler en gang \u00e5rligt, i december, en handicappris. Kriterierne for tildeling af handicapprisen er vedh\u00e6ftet denne forretningsorden. Stk. 2. Handicapr\u00e5det kan ikke behandle sp\u00f8rgsm\u00e5l om enkeltpersoners forhold, herunder personalesager eller konkrete klagesager. Kapitel 2 Handicapr\u00e5dets sammens\u00e6tning og funktionsperiode 2. Handicapr\u00e5det best\u00e5r af otte medlemmer fire udpeget af Kommunalbestyrelsen, heraf mindst et kommunalbestyrelsesmedlem, samt fire repr\u00e6sentanter fra handicaporganisationerne. Stk. 2. Kommunalbestyrelsen har besluttet, at der udpeges tre medlemmer fra Danske Handicaporganisationer og et medlem fra Foreningen for udviklingsh\u00e6mmede i Lyngby-Taarb\u00e6k. Stk. 3. Der udpeges en personlig stedfortr\u00e6der for hvert medlem af r\u00e5det, som deltager i Handicapr\u00e5dets m\u00f8der ved det ordin\u00e6re medlems forfald. Det ordin\u00e6re medlem aftaler selv med sin personlige stedfortr\u00e6der, hvis p\u00e5g\u00e6ldende skal deltage. 3. Handicapr\u00e5det kan efter eget \u00f8nske indkalde s\u00e6rligt sagkyndige prim\u00e6rt inden for kommunens egen ekspertise til at belyse s\u00e6rlige problemstillinger for r\u00e5det. 4. Handicapr\u00e5det virker i en 4-\u00e5rig periode, svarende til de kommunale r\u00e5ds valgperiode, dog s\u00e5ledes at medlemmerne fungerer, indtil nye medlemmer udpeges. 5. Hvis et medlem af Handicapr\u00e5det flytter fra kommunen inden udl\u00f8bet af Handicapr\u00e5dets funktionsperiode, indtr\u00e6der stedfortr\u00e6deren i Handicapr\u00e5det og der udpeges en ny stedfortr\u00e6der. Kapitel 3 Handicapr\u00e5dets konstituering og valg af formand og n\u00e6stformand 6. Handicapr\u00e5det afholder sit konstituerende m\u00f8de snarest efter Kommunalbestyrelsen har udpeget r\u00e5dets medlemmer. 7. P\u00e5 det konstituerende m\u00f8de v\u00e6lger Handicapr\u00e5det blandt sine medlemmer f\u00f8rst en formand og dern\u00e6st en n\u00e6stformand. N\u00e6stformanden fungerer i formandens sted ved dennes frav\u00e6r. Stk. 2. V\u00e6lges formanden for r\u00e5det blandt myndighedsrepr\u00e6sentanterne i r\u00e5det, da v\u00e6lges n\u00e6stformanden blandt handicaporganisationernes repr\u00e6sentanter, og vice versa. Stk. 3. I tilf\u00e6lde af stemmelighed mellem to kandidater til henholdsvis formands- og n\u00e6stformandsposten, afg\u00f8res valget ved lodtr\u00e6kning. Kapitel 4 Sekretariatsbetjening 8. Kommunalbestyrelsen drager omsorg for sekretariatsbetjeningen af Handicapr\u00e5det. Kommunalbestyrelsen drager endvidere i forn\u00f8dent omfang omsorg for at holde Handicapr\u00e5det orienteret om emner, der ligger inden for r\u00e5dets form\u00e5l, herunder om den almindelige handicapindsats i kommunen. Kapitel 5 Handicapr\u00e5dets virksomhed 9. Handicapr\u00e5det afholder m\u00f8de mindst 4 gange \u00e5rligt. Den ordin\u00e6re m\u00f8der\u00e6kke fastl\u00e6gges ved r\u00e5dets f\u00f8rste m\u00f8de i et kalender\u00e5r. Stk. 2. Handicapr\u00e5det afholder endvidere m\u00f8de, n\u00e5r formanden, 2 medlemmer eller Kommunalbestyrelsen finder det forn\u00f8dent. 10. Formanden indkalder til m\u00f8de ved fremsendelse af dagsorden. For at m\u00f8det kan v\u00e6re gyldigt indkaldt skal dagsordenen v\u00e6re ude mindst 8 arbejdsdage f\u00f8r m\u00f8det. Dagsordenen offentligg\u00f8res p\u00e5 Lyngby-Taarb\u00e6k Kommunes hjemmeside. Stk. 2. Hvis det er p\u00e5kr\u00e6vet, kan indkaldelse til ekstraordin\u00e6re m\u00f8der ske med kortere varsel end 8 arbejdsdage. Stk. 3. Handicapr\u00e5dets medlemmer kan f\u00e5 optaget en sag p\u00e5 dagsordenen ved at sende forslaget til formanden senest 2 uger f\u00f8r m\u00f8dets afholdelse. 11. Handicapr\u00e5dets m\u00f8der ledes af formanden og i dennes frav\u00e6r af n\u00e6stformanden. Stk. 2. M\u00f8delederen formulerer de sp\u00f8rgsm\u00e5l, som Handicapr\u00e5det skal stemme om. 12. Handicapr\u00e5det er beslutningsdygtigt, n\u00e5r mindst halvdelen af r\u00e5dets medlemmer er til stede. Stk. 2. Handicapr\u00e5dets medlemmer kan kun deltage i r\u00e5dets afstemninger, n\u00e5r de er til stede under disse. Stk 3. Handicapr\u00e5dets beslutninger tr\u00e6ffes ved stemmeflertal, hvor intet andet s\u00e6rligt er bestemt. Ved stemmelighed er formandens eller i dennes forfald n\u00e6stformandens stemme afg\u00f8rende. Et mindretal kan kr\u00e6ve sin opfattelse tilf\u00f8rt r\u00e5dets vejledende udtalelser. Stk. 4. Handicapr\u00e5dets vejledende udtalelser sendes til relevante myndigheder, organisationer og personer. 13. Medlemmerne af Handicapr\u00e5det er omfattet af forvaltningslovens regels\u00e6t om inhabilitet. 14. Sekretariatet udarbejder et beslutningsreferat i forl\u00e6ngelse af hvert m\u00f8de i Handicapr\u00e5det. Referaterne skal v\u00e6re medlemmerne i h\u00e6nde senest 14 arbejdsdage efter r\u00e5dsm\u00f8det. Referatet offentligg\u00f8res p\u00e5 kommunens hjemmeside i et format, der kan l\u00e6ses op. Kapitel 6 Ikrafttr\u00e6delsesbestemmelser m.v. 15. Denne forretningsorden er vedtaget af Handicapr\u00e5det den 30. marts 2010. Stk. 2. \u00c6ndringer i og till\u00e6g til forretningsordenen kan vedtages af Handicapr\u00e5det, n\u00e5r 2\/3 af et beslutningsdygtigt r\u00e5d kan tilslutte sig \u00e6ndringsforslaget. Bilag: Handicapr\u00e5dets kriterier for uddeling af en handicappris.\n"}