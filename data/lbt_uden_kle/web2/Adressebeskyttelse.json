{"classes":[{"id":"","title":""}],"title":"Adressebeskyttelse","text":"Navne- og Adressebeskyttelse (Hemmelig adresse) For at f\u00e5 navne- og adressebeskyttelse skal du henvende dig til folkeregistret i din bop\u00e6lskommune og anmode om at f\u00e5 dit navn og din adresse beskyttet. Derefter er privatpersoner afsk\u00e5ret fra at kunne finde disse oplysninger om dig, og de bliver heller ikke udleveret til private vejvisere. Offentlige myndigheder og normalt ogs\u00e5 private kreditorer, der fx mangler betaling af en faktura, kan altid bede om at f\u00e5 din adresse udleveret. Du skal selv g\u00f8re dit teleselskab opm\u00e6rksom p\u00e5, at du \u00f8nsker hemmeligt eller udeladt telefonnummer. Selvom du har adressebeskyttelse, har teleselskaberne pligt til at videregive telefonnumre, medmindre du g\u00f8r opm\u00e6rksom p\u00e5, at du ikke \u00f8nsker det. Foruden folkeregistret er det desuden en god ide at kontakte det lokale posthus og bede om beskyttelse hos Post Danmark. Navne- og adressebeskyttelsen g\u00e6lder et \u00e5r ad gangen og skal hvert \u00e5r fornyes skriftligt. Dette kan ske ved henvendelse i Borgerservice. Lokalvejviserbeskyttelse Beskytter mod, at navn, stilling og adresse bliver optaget i lokale telefonb\u00f8ger og vejvisere. Lokalvejviserbeskyttelsen g\u00e6lder, indtil du selv meddeler Folkeregistret, at den skal oph\u00e6ves. Det er ogs\u00e5 en god ide at kontakte sit teleselskab, da f.eks Mostrup Vejviser henter sine data fra teleselskaberne. Forskerbeskyttelse Forskerbeskyttelse beskytter dig mod henvendelser fra statistiske og videnskabelige unders\u00f8gelser, der sendes ud p\u00e5 baggrund af oplysninger fra cpr-registret. Forskerbeskyttelsen g\u00e6lder, indtil du selv meddeler kommunen, at den skal oph\u00e6ves. Markedsf\u00f8ringsbeskyttelse (Robinsonlisten) Hvis du tilmelder dig Robinsonlisten, kan du undg\u00e5 at f\u00e5 tilsendt reklamemateriale, hvor annonc\u00f8rerne har trukket dine adresseoplysninger fra cpr-registret. Beskyttelsen d\u00e6kker b\u00e5de post, e-mail og telefon. Markedsf\u00f8ringsbeskyttelsen g\u00e6lder ikke uadresserede, husstandsomdelte tilbudsaviser m.m. Markedsf\u00f8ringsbeskyttelsen g\u00e6lder, indtil du selv meddeler kommunen, at den skal oph\u00e6ves. Beskyttelsen opdateres en gang i kvartalet. Navne- og adressebeskyttelse andre beskyttelser\n"}