{"classes":[{"id":"","title":""}],"title":"Retningslinjer for alkohol og euforiserende stoffer","text":"Regler om alkohol p\u00e5 arbejdspladsen Der m\u00e5 ikke indtages alkohol i nogen form i arbejdstiden eller i indlagte pauser, hvor arbejdet genoptages efterf\u00f8lgende. Det accepteres ikke, at medarbejdere under udf\u00f8relse af deres arbejde er p\u00e5virkede af alkohol, uanset om dette er indtaget uden for arbejdstiden. Undtaget fra reglen er arrangementer i forbindelse med jubil\u00e6er, tjenesteoph\u00f8r og lignende, runde f\u00f8dselsdage og h\u00f8jtider (f.eks. julefrokost) eller \u00f8vrige sociale\/kulturelle begivenheder under foruds\u00e6tning af, at virksomheden har en fastlagt vejledning\/lokal politik for virksomheden, som overholder ovenst\u00e5ende regel og som passer til virksomheden. Ledelsens tilladelse skal v\u00e6re indhentet forud for hvert enkeltst\u00e5ende arrangement\/festligholdelse, hvor alkohol \u00f8nskes udsk\u00e6nket. Ledelsen har ansvaret for, at vejledningen\/lokalpolitikken er udf\u00f8rt ud fra en ansvarlig holdning. Regler om euforiserende stoffer p\u00e5 arbejdspladsen Euforiserende stoffer m\u00e5 under ingen omst\u00e6ndigheder indtages i arbejdstiden. Lyngby-Taarb\u00e6k Kommune accepterer ikke, at medarbejderne er p\u00e5virkede af euforiserende stoffer under udf\u00f8relsen af deres arbejde, uanset om stoffet er indtaget uden for arbejdstiden. Tilbud om hj\u00e6lp Da problemer med ovenn\u00e6vnte rusmidler ikke er en privatsag, er man i Lyngby-Taarb\u00e6k Kommune enige om aktivt at st\u00f8tte og hj\u00e6lpe medarbejdere, som er afh\u00e6ngige, med sagkyndig r\u00e5dgivning og bistand og med eventuelt behandlingstilbud. I virksomheden Alle medarbejdere har en kollegial forpligtelse til at sikre, at der tages h\u00e5nd om en kollega med misbrugsproblemer. Derfor er alle medarbejdere forpligtet til at g\u00e5 til ledelsen ved mistanke om misbrugsproblemer. Ledelsens pligt til at gribe ind Det er ledelsens ansvar at v\u00e6re opm\u00e6rksom p\u00e5 de s\u00e6rlige problemer, der kan v\u00e6re forbundet med misbrug og at gribe ind i de tilf\u00e6lde, hvor misbrug kan konstateres. Ud fra et \u00f8nske om at gribe ind tidligt, kan kollegerne ogs\u00e5 g\u00e5 ind i en truende misbrugssag eventuelt i samarbejde med lederen indledningsvis og\/eller tillidsrepr\u00e6sentanten. Et initiativ fra kommunens side b\u00f8r v\u00e6re afstemt efter den enkelte medarbejders forhold og arbejdspladsens konkrete oplevelse af problemet. I de fleste tilf\u00e6lde vil det v\u00e6re naturligt, at lederen gennemf\u00f8rer en problemorienterende samtale med den p\u00e5g\u00e6ldende. Kontaktpersoner I Center for \u00d8konomi og Personale (HR og Personalejura) er der ansat ressourcepersoner, der i konkrete tilf\u00e6lde kan bist\u00e5 i h\u00e5ndtering af ansattes misbrugsproblemstillinger herunder vejledning og r\u00e5dgivning om egnede behandlingstilbud. Behandlingsplan I forbindelse med aftale om iv\u00e6rks\u00e6ttelse af en egentlig behandlingsplan vil det i relevant omfang ogs\u00e5 v\u00e6re n\u00f8dvendigt at inddrage den p\u00e5g\u00e6ldende ansattes samlede sociale situation herunder kontakt til eventuel \u00e6gtef\u00e6lle i erkendelse af, at et konstateret misbrug ikke alene l\u00f8ses i jobsituationen. N\u00e5r der indg\u00e5s konkrete aftaler om behandlingsplaner herunder egentlige forpligtende anvisninger p\u00e5 behandling, vil det v\u00e6re naturligt og i visse situationer n\u00f8dvendigt at inddrage den stedlige tillidsrepr\u00e6sentant i samtalen. Tillidsrepr\u00e6sentanten vil altid kunne deltage i samtaler, n\u00e5r der frems\u00e6ttes \u00f8nske herom. I det omfang bl.a. ambulatoriekonsultationer og kortere ophold p\u00e5 behandlingscentre indg\u00e5r som led i en aftalt behandlingsplan, vil der i forn\u00f8dent omfang kunne bevilges tjenestefrihed uden l\u00f8nafkortning hertil efter forudg\u00e5ende aftale med respektive centerchef\/Center for \u00d8konomi og Personale. Efter individuel vurdering kan der bevilges tilskud\/ydes l\u00e5n til hel eller delvis d\u00e6kning af behandlingsudgifter. S\u00e5fremt indg\u00e5ede aftaler og p\u00e5l\u00e6g om efterlevelse af de g\u00e6ldende retningslinier ikke respekteres, vil afskedsprocedure kunne iv\u00e6rks\u00e6ttes i henhold til de til enhver tid g\u00e6ldende regler herom. Tilbagefald i forbindelse med behandlingsforl\u00f8b Hvis der sker tilbagefald vil sagen blive behandlet med udgangspunkt i afsnittet omkring Sanktioner . Sanktioner Det er kommunens forventning, at ovenn\u00e6vnte regler vil blive overholdt uden problemer. Overtr\u00e6des reglerne, vil det i f\u00f8rste omgang medf\u00f8re en vejledende samtale, hvor medarbejderen tilrettevises og forl\u00f8bet fastholdes skriftligt. Endvidere gives tilbud om hj\u00e6lp, hvis der er behov herfor. Gentagelsestilf\u00e6lde vil resultere i samtale med den n\u00e6rmeste chef, en repr\u00e6sentant fra Center for \u00d8konomi og Personale og tillidsrepr\u00e6sentant og medf\u00f8re skriftlig advarsel. Fortsat overtr\u00e6delse vil f\u00f8re til, at der indledes sag om afsked. En medarbejder, der er p\u00e5virket af alkohol eller euforiserende stoffer p\u00e5 arbejdet, vil blive sendt hjem og senere indkaldt til m\u00f8de med n\u00e6rmeste chef. Lokale retningslinjer Udgangspunktet er, at der er alkoholforbud p\u00e5 kommunens ejendomme. Det anbefales, at man lokalt dr\u00f8fter indtagelse af alkohol i forbindelse med ikke arbejdsrelaterede fritidsaktiviteter og sociale arrangementer i almindelighed i kommunens lokaler efter arbejdstids oph\u00f8r. Det foruds\u00e6ttes, at ledelsen er bekendt med disse arrangementer og har godkendt disse forud i hvert enkelt tilf\u00e6lde. Det er endvidere en foruds\u00e6tning, at deltagerne ikke er omfattet af r\u00e5dighedsvagtordning i den p\u00e5g\u00e6ldende periode eller andet pligtigt fremm\u00f8de herunder fremm\u00f8de, som kan indeb\u00e6re borgerkontakt som vil v\u00e6re uforeneligt med indtagelse af alkohol.\n"}