{"classes":[{"id":"","title":""}],"title":"Kulturpolitik","text":"1999 blev der for f\u00f8rste gang vedtaget en kulturpolitik for Lyngby-Taarb\u00e6k Kommune. Kulturpolitikken blev revideret i 2003, og er justeret i overensstemmelse med m\u00e5l og strategier i Biblioteks- og Kulturplan 2007-2010. Generelt Kulturpolitikken bygger p\u00e5 mange \u00e5rs tradition for at give borgerne i Lyngby-Taarb\u00e6k Kommune gode kulturelle tilbud. Lyngby-Taarb\u00e6k Kommune \u00f8nsker at have en aktiv kulturpolitik, som sikrer kulturelle tilbud til borgere i alle aldre. De kulturelle tilbud skal d\u00e6kke hele kommunen og v\u00e6re bredt sammensat. Der l\u00e6gges v\u00e6gt p\u00e5 at fastholde det kvalitetsniveau, som traditionelt har kendetegnet kulturtilbud i Lyngby-Taarb\u00e6k Kommune. Der skal i kommunen v\u00e6re lokaler til r\u00e5dighed for s\u00e5vel sm\u00e5 som store arrangementer, for musik, teater, udstillinger og foredrag, for b\u00f8rnearrangementer og for ungdomsaktiviteter. Det skal tilstr\u00e6bes at Kulturinstitutioner og lokaler til kulturelle form\u00e5l er indrettet s\u00e5ledes at tilg\u00e6ngeligheden er sikret. Biblioteker Biblioteksservicen bygger p\u00e5 f\u00f8lgende kulturpolitiske grundlag: Bibliotekerne skal give adgang til information, viden og kulturelle oplevelser s\u00e5vel i det fysiske bibliotek som i det digitale rum. Biblioteket skal fremtr\u00e6de som et moderne og attraktivt m\u00f8dested. Det skal v\u00e6re en god oplevelse at benytte kommunens bibliotekstilbud, som skal v\u00e6re pr\u00e6get af kompetence og service. Det er en overordnet m\u00e5ls\u00e6tning for opgaverne, at borgerne forbinder Lyngby-Taarb\u00e6k Kommunes Biblioteker med, at man bliver informeret, oplyst, inspireret og undertiden overrasket. Stadsbiblioteket udg\u00f8r med et fuldt udfoldet og specialiseret tilbud hj\u00f8rnestenen i kommunens biblioteksservice, og den stigende digitale service varetages og udvikles herfra. De mindre lokalbiblioteker i Sorgenfri, Lundtofte og Taarb\u00e6k skal d\u00e6kke n\u00e6romr\u00e5dets biblioteksbehov, is\u00e6r i forhold til b\u00f8rn og \u00e6ldre, som er afh\u00e6ngige af afstande. Sophienholm Sophienholm er et popul\u00e6rt udflugtssted, hvor b\u00e5de udstillingsbygninger og park \u00e5rligt bes\u00f8ges af mange b\u00e5de borgere i Lyngby-Taarb\u00e6k Kommune og folk fra andre kommuner. Sophienholm skal v\u00e6re Lyngby-Taarb\u00e6k Kommunes tilbud til borgerne om et sted, hvor de kan opleve kunst og kultur og samtidig gl\u00e6de sig over en smuk park. Sophienholm skal tilbyde et varieret udstillingsprogram af h\u00f8j kvalitet. Lyngby Kulturhus Lyngby Kulturhus \u00e5bnede i 2001. Kulturhusets lokaler har siden v\u00e6ret st\u00e6rkt efterspurgte. Der er i de f\u00f8rste \u00e5r sket en del forandringer i sammens\u00e6tningen af aktiviteter i bestr\u00e6belserne p\u00e5 at f\u00e5 den optimale udnyttelse af lokalerne. Lyngby Kulturhus skal danne ramme om \u00e5bne kulturelle aktiviteter, der henvender sig bredt til borgerne i Lyngby-Taarb\u00e6k Kommune. Lyngby Kulturhus skal underst\u00f8tte lokale foreninger, der tilbyder kulturelle arrangementer. Det kan ske gennem partnerskab om de enkelte arrangementer, eller ved praktisk hj\u00e6lp til gennemf\u00f8relsen. Lyngby Kulturhus skal stille undervisningslokaler til r\u00e5dighed for oplysningsforbundene. Byhistorisk Samling Byhistorisk Samling giver adgang til historiske arkivalier og materiale, som belyser kommunens historie, herunder b\u00e5de materiale fra Lyngby-Taarb\u00e6k Kommunes arkiv og materiale, indsamlet fra private. Byhistorisk Samling er godkendt som Lyngby-Taarb\u00e6k Kommunes offentlige arkiv af Statens Arkiver. Man skal derfor kunne stille kommunens arkivalier til r\u00e5dighed for borgere, som \u00f8nsker at forske i den lokale historie og\/eller sl\u00e6gtshistorie, i overensstemmelse med g\u00e6ldende regler for tilg\u00e6ngelighed. Der skal v\u00e6re mulighed for at benytte de nyeste systemer til arkivering og formidling. Med udgangspunkt i Byhistorisk Samling skal kommunen st\u00f8tte forskning i og formidling af viden om Lyngby-Taarb\u00e6k Kommunes historie. Andre kulturelle aktiviteter Bredden i kulturelle aktiviteter garanteres ved, at der gennem Kulturfonden ogs\u00e5 er mulighed for at st\u00f8tte og fremme initiativer udover institutionernes faste virksomhed. St\u00f8rre kulturelle arrangementer skal v\u00e6re en del af kommunens tilbud til borgerne. Arrangementerne skal henvende sig til et bredt publikum, v\u00e6re spredt i hele kommunen og klart profilere Lyngby-Taarb\u00e6k Kommune. Kulturelle tilbud for og med b\u00f8rn fremmes, og der udarbejdes en b\u00f8rnekulturpolitik. Lyngby-Taarb\u00e6k Kommunes Kulturfond skal fortsat st\u00f8tte s\u00e5vel indk\u00f8b af kunst som kulturelle aktiviteter i kommunen. Lyngby-Taarb\u00e6k Kommune \u00f8nsker at st\u00f8tte de lokale foreninger i deres arbejde med at give borgerne i kommunen kulturelle tilbud.\n"}