{"classes":[{"id":"","title":""}],"title":"Retningslinjer for dokumentation mv. vedr\u00f8rende sygefrav\u00e6r","text":"Lyngby-Taarb\u00e6k Kommune betragter sygefrav\u00e6r som et f\u00e6lles anliggende, der ber\u00f8rer s\u00e5vel den sygemeldte og dennes familie som kollegerne p\u00e5 arbejdspladsen. Et h\u00f8jt sygefrav\u00e6r p\u00e5 de kommunale arbejdspladser vil kunne p\u00e5virke b\u00e5de arbejdsklimaet og arbejdsresultaterne p\u00e5 de enkelte arbejdspladser og dermed ogs\u00e5 de kommunale serviceydelser. Det er derfor i alles interesse, at der p\u00e5 kommunens arbejdspladser g\u00f8res en vedvarende indsats for at begr\u00e6nse sygefrav\u00e6ret. Sygdom kan ramme alle og er lovligt forfald fra det daglige arbejde. Sygefrav\u00e6r er ikke et objektivt forhold, men er afh\u00e6ngigt af mange faktorer. Sygefrav\u00e6r kan v\u00e6re en vigtig information om , at der er noget galt enten p\u00e5 arbejdspladsen eller i medarbejderens liv. Derfor er sygdom og frav\u00e6r ikke udelukkende en privatsag, men et anliggende, som arbejdspladsen og medarbejderen med fordel kan dr\u00f8fte og fors\u00f8ge at finde l\u00f8sninger p\u00e5 i f\u00e6llesskab. Ikke alt sygefrav\u00e6r n\u00f8dvendigg\u00f8r en indsats. Det er ikke frav\u00e6r af enkelte dages varighed, der skal fokuseres p\u00e5, men hvis de korte sygeperioder bliver hyppige, eller frav\u00e6rsperioderne bliver af l\u00e6ngere varighed, b\u00f8r leder og medarbejder g\u00e5 ind i n\u00e6rmere dialog herom. Foruds\u00e6tningen for dialog og \u00e5benhed i forbindelse med sygefrav\u00e6r er en gensidig forst\u00e5else af, hvad det handler om. Arbejdspladsen og medarbejderen har en f\u00e6lles interesse i at f\u00e5 belyst \u00e5rsagerne til frav\u00e6ret og mulighederne for at g\u00f8re noget ved det. Opf\u00f8lgningssamtaler under sygdom skal opleves positivt og ikke som kontrol. \u00c5benhed og gensidig tillid mellem ledelsen og medarbejderne er en betingelse for en positiv sygefrav\u00e6rspolitik. Form\u00e5l med fokus p\u00e5 frav\u00e6r En sygefrav\u00e6rspolitik er et s\u00e6t spilleregler for hvordan ledelsen og medarbejderen i f\u00e6llesskab og i praksis forebygger og h\u00e5ndterer sygdomsforl\u00f8b p\u00e5 den enkelte arbejdsplads. Det overordnede m\u00e5l er, at fastholde medarbejderen og skabe tryghed p\u00e5 arbejdspladsen. Det skal g\u00f8res legitimt at f\u00f8lge op og gribe ind i et givet sygdomsforl\u00f8b med henblik p\u00e5 at hj\u00e6lpe en sygemeldt kollega og medarbejder tilbage i arbejdet og pr\u00f8ve at forebygge et nyt sygefrav\u00e6r. M\u00e5l: forebygge sygefrav\u00e6r skabe tryghed for medarbejderen i forbindelse med sygefrav\u00e6r lette tilbagevenden til arbejdspladsen og forebygge nyt sygefrav\u00e6r fremme trivslen p\u00e5 arbejdspladsen afd\u00e6kke \u00e5rsagerne til sygefrav\u00e6r fastholde medarbejderen p\u00e5 arbejdspladsen. I den forbindelse er der nogle faldgruber man skal v\u00e6re opm\u00e6rksom p\u00e5: intet frav\u00e6r er ikke altid lig med en sund arbejdsplads det er vigtigt med forebyggelse v\u00e6r opm\u00e6rksom p\u00e5 kolleger med \u00e6ndret adf\u00e6rd hvor stor er \u00e5benheden, hvilket menneskesyn handler vi ud fra. Sygefrav\u00e6r har traditionelt ikke v\u00e6ret noget, der blev talt \u00e5bent om p\u00e5 den enkelte arbejdsplads. En v\u00e6sentlig faktor for at kunne f\u00e5 nedbragt sygefrav\u00e6ret er en holdnings\u00e6ndring hos s\u00e5vel ledere som medarbejdere, s\u00e5 det bliver legalt at dr\u00f8fte sygefrav\u00e6ret. Det skal dog bem\u00e6rkes, at medarbejdere ikke har pligt til at oplyse om \u00e5rsagen til frav\u00e6ret. Anmeldelse og dokumentation ved sygefrav\u00e6r Sygemelding skal gives til afdelingen ved arbejdsdagens begyndelse. N\u00e5r hensynet til arbejdspladsen g\u00f8r det n\u00f8dvendigt, skal sygemeldingen dog afgives i passende tid inden arbejdsdagens begyndelse. Er der fastsat s\u00e6rlig lokal instruks vedr\u00f8rende syge- og raskmelding, skal denne instruks naturligvis f\u00f8lges. Ved anmeldelsen af sygdom angives om muligt sygefrav\u00e6rets forventede varighed. Husk at oplyse om evt. aftaler og opgaver, som skal \u00e6ndres og\/eller aflyses. Hvis arbejdspladsen eller Center for \u00d8konomi og Personale anmoder om det, er den sygemeldte medarbejder forpligtet til at aflevere\/fremsende l\u00e6geerkl\u00e6ring. Det fremh\u00e6ves s\u00e5ledes, at l\u00e6geerkl\u00e6ring kun skal afleveres\/fremsendes, hvis arbejdspladsen beder om det. Anmodning om l\u00e6geerkl\u00e6ring kan ske indenfor f\u00f8lgende rammer: L\u00e6geerkl\u00e6ring fra 4.sygedag L\u00e6geerkl\u00e6ring (varighedserkl\u00e6ring) efter 14 dages sygdom L\u00e6geerkl\u00e6ring fra 1.sygedag i ganske s\u00e6rlige tilf\u00e6lde. Udgiften til l\u00e6geerkl\u00e6ringer, som den ansatte er blevet bedt om at aflevere, refunderes af Lyngby-Taarb\u00e6k Kommune. Der er herudover s\u00e6rlige regler om dokumentation i forbindelse med tjenestem\u00e6nds langvarige sygefrav\u00e6r (mere end 120 dage indenfor 12 m\u00e5neder). Generel dialog vedr\u00f8rende sygefrav\u00e6r Center for \u00d8konomi og Personale udarbejder statistikker over sygefrav\u00e6ret p\u00e5 kommunens arbejdspladser. Dette materiale vil kunne bruges som grundlag for dr\u00f8ftelse omkring sygefrav\u00e6rets omfang og udvikling p\u00e5 den enkelte arbejdsplads. Emnet b\u00f8r j\u00e6vnligt dr\u00f8ftes p\u00e5 afdelingsm\u00f8der samt indg\u00e5 i dr\u00f8ftelser i relevante MED-udvalg. Dr\u00f8ftelserne skal omfatte frav\u00e6rets omfang, mulige \u00e5rsager og hvordan sygefrav\u00e6r kan forebygges. Foruds\u00e6tningen for, at en sygefrav\u00e6rspolitik skal kunne give positive resultater, er gensidig tillid mellem ledelsen og medarbejderne. \u00c5benhed om \u00e5rsagerne til sygefrav\u00e6r i sammenh\u00e6ng med en aktiv forebyggelses- og fastholdelsespolitik er afg\u00f8rende for et positivt forl\u00f8b. Udgangspunktet for en dr\u00f8ftelse af sygdom og sygefrav\u00e6r b\u00f8r v\u00e6re, at arbejdspladsen og medarbejderne har en f\u00e6lles interesse i at f\u00e5 afd\u00e6kket \u00e5rsagerne til sygefrav\u00e6ret og mulighederne for at g\u00f8re noget ved det. Individuel dialog vedr\u00f8rende sygefrav\u00e6r Sygefrav\u00e6rets l\u00e6ngde, hyppighed og m\u00f8nster hos den enkelte medarbejder vil kunne give anledning til dialog mellem p\u00e5g\u00e6ldende og dennes leder. Udgangspunktet for samtalen skal opleves som omsorg for den enkelte medarbejder. Det er ogs\u00e5 vigtigt, at f\u00e5 afd\u00e6kket om frav\u00e6ret er begrundet i forhold p\u00e5 arbejdspladsen, samarbejdsproblemer, familiem\u00e6ssige \u00e5rsager eller andre \u00e5rsager. Skyldes det for\u00f8gede frav\u00e6r en langvarig eller kronisk lidelse, b\u00f8r det unders\u00f8ges om 56-aftale (dagpengeloven) kunne komme p\u00e5 tale. En 56-aftale betyder, at der kan opn\u00e5s dagpengerefusion fra bop\u00e6lskommunen fra f\u00f8rste sygedag. Som minimum afholdes samtaler, n\u00e5r medarbejderen har mere end 6 frav\u00e6rsperioder indenfor 1 \u00e5r lange frav\u00e6rsperioder (mere end 2 uger) mere end 15 arbejdsdages frav\u00e6r indenfor 1 \u00e5r. Det er lederen, der tager initiativet til samtalen. Der skal udarbejdes referat af samtalen. Referatet underskrives af parterne og opbevares p\u00e5 betryggende vis p\u00e5 arbejdspladsen. Kopi af referatet kan evt. fremsendes til arkivering i personalesagen i Personaleafdelingen. For god ordens skyld henledes opm\u00e6rksomheden p\u00e5, at medarbejderen naturligvis og n\u00e5r som helst - kan v\u00e6lge at inddrage tillidsrepr\u00e6sentanten (den faglige organisation). S\u00e6rlige forhold ved langvarigt sygefrav\u00e6r Ved langtidssygemelding finder en samtale sted med lederen senest efter 14 dage. Det er lederen, der tager initiativ til samtalen. Form\u00e5let med samtalen er: at sikre en tidlig opf\u00f8lgning ved sygdom at afd\u00e6kke arbejdsrelaterede sygdomme samt s\u00f8ge at forebygge dem at s\u00f8ge at f\u00e5 langtidssyge og dermed udst\u00f8dningstruede medarbejdere tilbage p\u00e5 arbejdspladsen (Det Rummelige Arbejdsmarked). Under samtalen aftales hvorn\u00e5r og hvordan, der skal f\u00f8lges op og et evt. m\u00f8de aftales. M\u00f8det kan v\u00e6re med til at skabe overblik over udsigterne til og vilk\u00e5rene for, hvorn\u00e5r den sygemeldte kan vende tilbage til arbejdet. Det b\u00f8r overvejes, om den sygemeldte kan genoptage arbejdet delvist eller varetage s\u00e6rlige opgaver i en periode. Hvis lederen og den sygemeldte finder det hensigtsm\u00e6ssigt, kan den sygemeldte f.eks. deltage i personalem\u00f8der v\u00e6re lidt p\u00e5 arbejdspladsen efter n\u00e6rmere aftale blive delvis raskmeldt. Afsked p\u00e5 grund af sygdom Afsked p\u00e5 grund af sygdom hvad enten ans\u00e6ttelsesforholdets oph\u00f8r m\u00e5tte skyldes, at den ansatte af helbredsm\u00e6ssige \u00e5rsager ikke vil kunne genoptage tjenesten, eller at frav\u00e6rets l\u00e6ngde ikke er foreneligt med driftsm\u00e6ssige hensyn p\u00e5 den enkelte arbejdsplads sker kun efter en konkret vurdering i hvert enkelt tilf\u00e6lde og efter forudg\u00e5ende dr\u00f8ftelse med Center for \u00d8konomi og Personale.\n"}