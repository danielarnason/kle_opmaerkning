{"classes":[{"id":"","title":""}],"title":"Lyngby \u00c5mose","text":"Mosens historie I gamle dage var Lyngby \u00c5mose et \u00e5bent k\u00e6romr\u00e5de, hvor der voksede mindre krat af birk og pil. Indtil 1930 erne var omr\u00e5det udstykket i jordlodder til lokale Virum-b\u00f8nder. Fra 1934-40 k\u00f8bte Lyngby-Taarb\u00e6k Kommune en stor del af b\u00f8ndernes jordlodder med \u00f8nsket om at skabe et mere rekreativt naturomr\u00e5de. I samme periode byggede arbejdsl\u00f8se som led i et besk\u00e6ftigelsesprojekt de stier og broer, du g\u00e5r p\u00e5 i mosen i dag. Lyngby \u00c5mose blev til en mose, ved at en h\u00e6nges\u00e6k af sammenfiltrede planter\u00f8dder- og st\u00e6ngler voksede ud over de lavvandede dele af Lyngby S\u00f8. En g\u00e5tur gennem mosen er en afvekslende oplevelse, fordi du st\u00f8der p\u00e5 s\u00e5 mange forskellige naturtyper. Her er b\u00e5de t\u00e6t sumpskov, som breder sig over st\u00f8rstedelen af mosen, to \u00e5bne fattigk\u00e6r, ellesump, mindre s\u00f8er og ryddede arealer med fri udsigt over Lyngby S\u00f8. Stier og kanaler l\u00f8ber p\u00e5 kryds og tv\u00e6rs i omr\u00e5det, hvilket g\u00f8r mosen ideel til g\u00e5-, l\u00f8be- og cykelture p\u00e5 de afm\u00e6rkede stier. Generelle regler H\u00e6nges\u00e6kken d\u00e6kker store dele af mosens vandoverflade og skaber en illusion om en bund, du kan tr\u00e6de p\u00e5. Hold dig altid til stierne. Mosen er bundl\u00f8s, og derfor er det b\u00e5de ulovligt og farligt at f\u00e6rdes udenfor stisystemet Hj\u00e6lp os med at passe p\u00e5 kommunens gr\u00f8nne omr\u00e5der. Vi har udarbejdet et ordensreglement , du skal v\u00e6re opm\u00e6rksom p\u00e5, n\u00e5r du bes\u00f8ger Lyngby \u00c5mose. Beskyttet natur Lyngby \u00c5mose er et 3-omr\u00e5de under Naturbeskyttelsesloven, og hele omr\u00e5det er fredet. Naturgenopretning og pleje Lyngby-Taarb\u00e6k Kommune st\u00e5r for naturplejen i Lyngby \u00c5mose. Den konkrete indsats fordeler sig p\u00e5 de tre omr\u00e5der, du kan se p\u00e5 kortet herunder. Hvert \u00e5r ryddes ny opv\u00e6kst af birk, el, gran og fyr i omr\u00e5de 2 og 3, mens der i omr\u00e5de 1 kun fjernes birk og el. Opv\u00e6ksterne bliver ryddet for at sikre \u00e5bne, lyse omr\u00e5der til gavn for b\u00e5de planter og dyr. En af de planter, der fx har godt af, at tr\u00e6opv\u00e6ksterne ryddes, er moseb\u00f8llen. F\u00f8r de \u00e5rlige rydninger fik planten ikke nok lys til at trives, men nu vokser den t\u00e6t p\u00e5 mosefladen. Samtidig gavner det den gr\u00f8nne busksommerfugl, n\u00e5r moseb\u00f8llen spreder sig, fordi sommerfuglens larver lever p\u00e5 planten. Planter og dyr Lyngby \u00c5mose emmer af liv. P\u00e5 en tur gennem mosen kan du st\u00f8de p\u00e5 b\u00e5de r\u00e5dyr, r\u00e6ve og egern. Fuglelivet er markant i omr\u00e5det, og du kan fx h\u00f8re og se krager, mejser, l\u00f8v- og gransanger, flagsp\u00e6tter og fiskehejrer. Blandt de sj\u00e6ldnere fuglearter er der sjagger og vindrossel. Padder og krybdyr trives ogs\u00e5 i den svampede mose, og det er ikke ualmindeligt at se snoge, firben samt diverse fr\u00f8er og tudser. Mosens planteliv er mindst liges\u00e5 varieret og sp\u00e6ndende som dens dyreliv. Nogle af de mere ualmindelige plantearter er den elegante k\u00e6rmysse, som vokser p\u00e5 v\u00e5d, n\u00e6ringsfattig t\u00f8rvebund, i h\u00f8jmoser og ved s\u00f8bredder. Traneb\u00e6r vokser ogs\u00e5 i mosen, og planten er sj\u00e6lden p\u00e5 Sj\u00e6lland. En af de mere spektakul\u00e6re planter i Lyngby \u00c5mose er tue-k\u00e6ruld. I juni m\u00e5ned, n\u00e5r k\u00e6rulden blomstrer, d\u00e6kker den mosebunden som nyfalden sne. Vandre- og cykelruter Cykling i Lyngby \u00c5mose m\u00e5 kun foreg\u00e5 p\u00e5 de afm\u00e6rkede stier. Hop p\u00e5 cyklen og nyd den 12 kilometer lange tur rundt om Bagsv\u00e6rd og Lyngby S\u00f8. Ruten f\u00f8rer dig blandt andet langs hele Lyngby \u00c5moses nordlige del, forbi Klopstock Egen, Louisekilden, Frederiksdal Slot, Bagsv\u00e6rd S\u00f8park og Aldershvile Slotsruin. Foretr\u00e6kker du en kortere tur, s\u00e5 pr\u00f8v ruten p\u00e5 7 kilometer fra Lyngby til Skovbrynet Station. P\u00e5 denne tur kommer du ogs\u00e5 gennem Lyngby \u00c5mose. Her kan du fx stoppe op og nyde udsigten til den \u00e5bne moseflade, som farves hvid af tue-k\u00e6ruld i for\u00e5ret og lilla af hedelyngen i sensommeren. Du kan ogs\u00e5 se Klopstock Egen, Frederiksdal Slot og Louisekilden. Mod slutningen af ruten n\u00e5r du til Frederiksdal Skov. Her kan du tage et lille afbr\u00e6k fra den fastlagte rute, tr\u00e6kke cyklen hen til Store Huls\u00f8 og nyde din frokost ved vandet. Vil du hellere se naturen til fods, s\u00e5 pr\u00f8v den 4,5 kilometer lange Hjertesti , der l\u00f8ber langs bredden hele vejen rundt om Lyngby S\u00f8 og f\u00f8rer dig ind p\u00e5 \u00c5mosens stier. Ruten begynder og slutter i Folkeparken. Vis hensyn til de andre brugere af vandre- og cykelruterne og f\u00f8lg retningslinjerne for f\u00e6rdsel p\u00e5 cykel i skoven. Find flere forslag til cykel- og vandreture p\u00e5 Motionsportalen. V\u00e6rd at se Klopstockegen, der st\u00e5r p\u00e5 Prinsessestien ved den nordlige kant af mosen blev fredet i 1956. Tr\u00e6et sk\u00f8nnes at v\u00e6re ca. 850 \u00e5r gammelt og er opkaldt efter den tyske digter F. G. Klopstock, der fra 1751 i en \u00e5rr\u00e6kke boede i Lyngby. F\u00e5 inspiration til flere sev\u00e6rdigheder og naturoplevelser p\u00e5 Ud i Naturen-kortet . L\u00e6s ogs\u00e5 Naturomr\u00e5der\n"}