{"classes":[{"id":"","title":""}],"title":"F\u00f8r du ans\u00f8ger om byggetilladelse","text":"Her kan du se nyttige link til hjemmesider som du b\u00f8r unders\u00f8ge inden du bygger: Kommuneplan 2009 Se hvilke bestemmelser der g\u00e6lder for din ejendom. Byggeriets regler og bestemmelser Se hvilke bestemmelser, der g\u00e6lder for en ejendom, find arealoplysninger, se de historiske byggesager og meget mere. Byggeri og byggetilladelser Hvad enten du vil rive ned, bygge nyt, bygge om eller til eller \u00e6ndre anvendelsen af din bygning eller ejendom, skal du unders\u00f8ge, om det du vil lave, kr\u00e6ver tilladelse. Oplysninger om sagsbehandling Her kan du l\u00e6se om sagsbehandlingstid, gebyr og om personlig henvendelse. Energiforbedring Her kan du se hvor du kan f\u00e5 oplysninger og vejlledning om hvordan du kan energiforbedre dit hjem. Forunders\u00f8gelser Den eksisterende bygningsmasse p\u00e5 din ejendom har betydning for, hvad du kan opf\u00f8re af ny bebyggelse. Derfor er det en god ide at gennemse de historiske byggesager p\u00e5 din ejendom. Tjek samtidig om der er sammenh\u00e6ng mellem, hvad der er godkendt p\u00e5 din ejendom og, hvad der faktisk er opf\u00f8rt. Konstaterer du, at der er byggeri p\u00e5 din ejendom, der er opf\u00f8rt ulovligt, kan du enten fjerne byggeriet eller s\u00f8ge om lovligg\u00f8relse. Weblager Lyngby-Taarb\u00e6k Kommunes afsluttede byggesager findes nu i et elektronisk arkiv, som du kan f\u00e5 adgang til via internettet, n\u00e5r det er belejligt for dig. Bem\u00e6rk at en del nyere afsluttede sager og igangv\u00e6rende sager ikke kan ses elektronisk endnu. Kontakt Teknisk Service p\u00e5 miljoplan@ltk.dk eller p\u00e5 telefon 45973501, hvis du \u00f8nsker at se sager, der endnu ikke er lagt i weblager. Digital offentlig byggesag Du har ogs\u00e5 mulighed for b\u00e5de at se historiske byggesager, ejendomsoplysninger, pr\u00f8ve dig frem eller f\u00e5 hj\u00e6lp til at ans\u00f8ge om godkendelse\/byggetilladelse ved at bruge Digital offentlig byggesag (DOB ) . Disse oplysninger skal fremg\u00e5 af dine tegninger, krav til tegningsmaterialet Husk at hvis din ans\u00f8gning ang\u00e5r enfamiliehus, r\u00e6kkehus og dobbelthus med lodret lejlighedsskel, skal alle m\u00e5l og oplysninger med betydning for de bebyggelsesregulerende forhold fremg\u00e5 af situationsplan og facadetegninger: Angiv en entydig identifikation p\u00e5 hver tegning, helst et tegningshoved, hvor du angiver tegnings- og\/eller filnavn, evt. tegningsnummer. Du skal ogs\u00e5 angive emnet, der er vist p\u00e5 tegningen, m\u00e5lestoksforhold, dato, revisioner og identifikation af byggeriet (adresse mv) Angiv tydeligt, hvad der er de eksisterende forhold, og hvad der er de nye forhold Tegninger skal v\u00e6re pr\u00e6cise og m\u00e5lfaste, s\u00e5 der ikke er tvivl om, hvad du vil bygge S\u00f8rg for at f\u00e5 alle relevante m\u00e5l p\u00e5 tegningerne, f.eks. skelafstande, indbyrdes afstande mellem bygninger, h\u00f8jder i forhold til terr\u00e6n, l\u00e6ngder og bredder p\u00e5 bebyggelse, st\u00f8rrelse p\u00e5 tagudh\u00e6ng mv. Indtegn de skr\u00e5 h\u00f8jdegr\u00e6nseplaner p\u00e5 facadetegninger. Se bygningsreglementets kap. 2 om bebyggelsesregulering Ans\u00f8gningens indhold Kommunen behandler din ans\u00f8gning ud fra dine oplysninger, og du skal selv g\u00f8re opm\u00e6rksom p\u00e5 s\u00e6rlige forhold, n\u00f8dvendige dispensationer mv. S\u00f8rg for at fremsende alle relevante oplysninger til bygningsmyndigheden. Medsend samtidig eventuelle dispensationsans\u00f8gninger og ans\u00f8gning om nedsivningsgodkendelse. Husk, at sagsbehandleren ikke p\u00e5 forh\u00e5nd kender dit projekt eller din ejendom. G\u00f8r dig umage med dit ans\u00f8gningsmateriale, s\u00f8rg for at det fremst\u00e5r tydeligt og overskueligt, og at alle n\u00f8dvendige informationer fremg\u00e5r af ans\u00f8gningsmaterialet fra start. Du skal selvf\u00f8lgelig tilpasse din ans\u00f8gning til det byggearbejde, som du s\u00f8ger om. Hvad du skal indsende afh\u00e6nger af, hvad du vil bygge. Du kan se, hvilke oplysninger ans\u00f8gningen som hovedregel, afh\u00e6ngig af bygningstype, skal indeholde i Bygningsreglementets kap. 1. Husk ogs\u00e5 at g\u00f8re rede for, hvordan du opfylder bestemmelser jf. anden lovgivning f.eks. planm\u00e6ssige bestemmelser. V\u00e6r opm\u00e6rksom p\u00e5, at der g\u00e6lder s\u00e6rlige regler for f.eks. enfamiliehuse, r\u00e6kkehuse og dobbelthuse med lodret lejlighedsskel. Se Bygningsreglementets kap. 1 . Her kan du ogs\u00e5 se hvad der g\u00e6lder for sm\u00e5bygninger f.eks. carporte, garager, udhuse, drivhuse, overd\u00e6kkede terrasser og lignende mindre bygninger, der skal anmeldes. Bem\u00e6rk at kommunen kan stille yderligere krav til ans\u00f8gningsmaterialet. N\u00e5r du har fremsendt alle oplysninger, som kommunen skal bruge for at kunne behandle din ans\u00f8gning p\u00e5 et fuldt oplyst grundlag, er ans\u00f8gningen fyldestg\u00f8rende og kommunen kan komme i gang med sagsbehandling. Her er en r\u00e6kke typiske eksempler p\u00e5, hvad der kan v\u00e6re relevant at indsende til kommunens bygningsmyndighed, afh\u00e6ngig af byggearbejdets art: Adresseoplysninger Angiv adresse og matrikelnummer. Ang\u00e5r din ans\u00f8gning et sted i et st\u00f8rre kompleks, f.eks. en lejlighed, en bestemt facade eller tagflade for f.eks. ops\u00e6tning af skiltning eller mobilantenner, s\u00e5 skal du v\u00e6re pr\u00e6cis med, at angive hvor projektet foreg\u00e5r, s\u00e5 kan vi meget nemmere stedf\u00e6ste din ans\u00f8gning. Fuldmagt Af en fuldmagt skal det fremg\u00e5, hvad der gives fuldmagt til og hvem fuldmagtsgiver er (dvs. underskrift + l\u00e6sbart navn). S\u00f8rg for at fuldmagten er dateret. Hvis ans\u00f8ger ikke er ejeren af ejendommen, skal ans\u00f8ger fremsende en fuldmagt fra ejer(ne), ejerforeningens eller andelsboligforeningens bestyrelse. Det g\u00e6lder ogs\u00e5 for lejligheder, hvor du ans\u00f8ger om byggearbejder, der ang\u00e5r de f\u00e6lles bygningsdele, f.eks. facader\/tag, b\u00e6rende v\u00e6gge, flugtveje, d\u00f8re til flugtveje og tekniske installationer. Her skal du ogs\u00e5 fremsende fuldmagt\/accept fra hovedejendommes ejer til den \u00f8nskede \u00e6ndring, foruden fuldmagt fra ejerlejlighedsejer\/andelshaver. Er der tale om tofamiliehuse med vandret lejlighedsskel skal du ogs\u00e5 fremsende foreligge fuldmagt fra ejere af begge lejligheder. Er fuldmagtsgiver en virksomhed skal CVR-nummeret fremg\u00e5 af ans\u00f8gningen. Er du ny eller kommende ejer af en ejendom, og fremg\u00e5r dit ejerskab endnu ikke af tingbogens adkomstrubrik endnu, m\u00e5 du enten medsende fuldmagt fra s\u00e6lger eller dokumentere dit ejerskab p\u00e5 anden vis. Planforhold Oplysninger, der er relevante i forhold til planm\u00e6ssige bestemmelser, f.eks. kommuneplanens rammebestemmelser, lokalplan eller byplanvedt\u00e6gt. Deklarationer Redeg\u00f8relse for tinglyste deklarationer\/servitutter p\u00e5 ejendommen\/grunden\/matriklen. Beskrivelse Forsyn din ans\u00f8gning med en overordnet beskrivelse af, hvad det er, som du vil lave. Tegningsmateriale Tegningsmaterialet skal g\u00f8re det muligt, at vurdere bebyggelsens samlede indvirkning p\u00e5 omgivelserne. Du skal vise matrikelskellenes placering, bebyggelsens samlede omfang, f.eks. p\u00e5 en situationsplan over hele matriklen, der viser alle bygninger\/overd\u00e6kninger p\u00e5 ejendommen og evt. bygge og beskyttelseslinjer. Oplysninger om byggeriets h\u00f8jder, herunder h\u00f8jder i forhold til terr\u00e6n mv. kan du vise p\u00e5 facadetegninger. Husk at hvis din ans\u00f8gning ang\u00e5r enfamiliehus, r\u00e6kkehus og dobbelthus med lodret lejlighedsskel, skal alle m\u00e5l med betydning for de bebyggelsesregulerende forhold fremg\u00e5 af situationsplan og facadetegninger. Er dit byggeri ikke af begr\u00e6nset kompleksitet skal du ogs\u00e5 fremsende kloakplaner, relevante planer og snit mv. L\u00e6s mere om formkrav til tegningsmaterialet her . Terr\u00e6nforhold Du skal i dit ans\u00f8gningsmateriale oplyse, hvordan det eksisterende terr\u00e6n p\u00e5 grunden er. Du kan starte med at vurdere p\u00e5 \u00f8jem\u00e5l, om der ser ud til at v\u00e6re terr\u00e6nforskelle p\u00e5 grunden. Du kan ogs\u00e5 sl\u00e5 ejendommen op i kommunekortet og aktivere laget h\u00f8jdekurver . De viste terr\u00e6nkurver er konstrueret ud fra en r\u00e6kke laseropm\u00e5lte referencepunkter m\u00e5lt ved overflyvninger. Terr\u00e6nkurverne p\u00e5 kortet udg\u00f8r derfor alene en vejledende terr\u00e6nmodel, men kan give dig en fornemmelse af, om der er terr\u00e6nforskelle. Du kan ogs\u00e5 v\u00e6re heldig, at der i de historiske byggesager p\u00e5 ejendommen er redegjort for koterne (h\u00f8jdeangivelser) p\u00e5 grunden. Koterne kan du kun bruge, hvis der ikke er \u00e6ndret p\u00e5 terr\u00e6nforholdene siden opm\u00e5lingen. Husk at det er dit ansvar, at de oplysninger, som du indsender, er korrekte. Hvis du skal have terr\u00e6nkoterne opm\u00e5lt p\u00e5 ny, kan du kontakte en landm\u00e5ler eller en beskikket landinspekt\u00f8r. Det er ogs\u00e5 her, at du kan f\u00e5 udm\u00e5lt skellenes placering, hvis du ikke kan finde skelp\u00e6lene. Du angiver terr\u00e6nkoterne p\u00e5 situationsplanen eller p\u00e5 en selvst\u00e6ndig koteplan. Er terr\u00e6net vandret, angiver du det p\u00e5 tegningerne. Er der skr\u00e5nende terr\u00e6n p\u00e5 grunden, skal facadetegningerne og koteoplysningerne vise terr\u00e6nets forl\u00f8b ud til matrikelskel, og indtil ca 1 m ind p\u00e5 nabogrundene, hvis du vil bygge i n\u00e6rheden af matrikelskel. Hvis du planl\u00e6gger at \u00e6ndre terr\u00e6nforholdene, skal b\u00e5de de eksisterende forhold og de \u00f8nskede forhold fremg\u00e5 tydeligt af facadetegninger og koteplan. Oplys hvor meget du \u00f8nsker at regulere terr\u00e6net (m\u00e5lt i m), og tjek om der i eventuelt i lokalplanen er fastsat begr\u00e6nsninger for, hvor meget du m\u00e5 \u00e6ndre terr\u00e6nets niveau. Arealredeg\u00f8relse Opstil en oversigt over alle bebyggede arealer p\u00e5 ejendommen. Angiv grundens st\u00f8rrelse og beregn bebyggelsesprocenten. Ogs\u00e5 tilbygning af kviste for\u00f8ger som oftest etagearealet. Se beregningsreglerne i Bygningsreglementet , og sammenlign dit resultat med det tilladte etageareal, b\u00e5de i forhold til bygningsreglement bebyggelsesregulerende bestemmelser om bebyggelsesprocent og i forhold til planbestemmelser, f.eks. kommuneplanens rammebestemmelser og lokalplan for omr\u00e5det. Du kan ikke regne med, at den bebyggelsesprocent, der er oplyst i Bygnings- og Boligregistret (BBR), er korrekt beregnet, da ikke alle typer af arealer beregnes helt p\u00e5 samme m\u00e5de i BBR og i bygningsreglementet. Byggeskadeforsikringstilbud Bygger du en ny bolig, skal du sende et tilbud p\u00e5 byggeskadeforsikring med. Se ogs\u00e5 energistyrelsens vejledning om byggeskadeforsikring . Brandforhold Redeg\u00f8relse for de brandm\u00e6ssige forhold. Hvis byggearbejdet vedr\u00f8rer r\u00e6kkehuse og dobbelthuse skal du sende oplysninger om brandforhold til byggesagsbehandling, selvom byggeriet er af begr\u00e6nset kompleksitet, se BR10 kap. 1 . Materialer Hvis du bygger et nyt hus, eller hvis ejendommen er omfattet af lokalplan, der har fastsat bestemmelser om materialer, skal du s\u00f8rge for at sende oplysninger om materialer til facader\/tag, vinduer og d\u00f8re med. Der kan ogs\u00e5 v\u00e6re krav til f.eks. facade eller tagmateriale i tinglyste deklarationer. Glanstal Oplys glanstal p\u00e5 tagmateriale. I mange omr\u00e5der m\u00e5 glanstallet ikke overstige 15 m\u00e5lt efter ISO pr\u00f8vningsmetode 2813. Det er leverand\u00f8ren\/producenten af tagmaterialet, der kan oplyse produktets glanstal. Bygnings- og Boligregistret Har du oplysninger om \u00e6ndringer i forhold til BBR, skal du angive den\/dem i indberetningsskemaet (link til indberetningsskema) og send det pr. email til bbr-data@ltk.dk . Tag og overfladevand Ved ny- og tilbygninger skal du som udgangspunkt f\u00f8re alt tag- og overfladevand til faskine for nedsivning p\u00e5 egen grund. Det g\u00e6lder ogs\u00e5, hvis du f.eks. etablerer en udnyttet tagetage. For afledning til faskine skal du ans\u00f8ge om nedsivningstilladelse. Energi Ang\u00e5r dit byggeprojekt opvarmede bygninger af begr\u00e6nset kompleksitet BR10 kap 1 som f.eks. enfamiliehus, r\u00e6kkehus, dobbelthus med lodret lejlighedsskel mv., skal du ikke indsende oplysninger om bygningens energiforbrug til sagsbehandling. Oplysninger om opvarmningsformer skal dog fremg\u00e5 for registrering i BBR. Statik Ang\u00e5r dit byggeprojekt opvarmede bygninger af begr\u00e6nset kompleksitet BR10 kap 1 f.eks. enfamiliehus, r\u00e6kkehus, dobbelthus med lodret lejlighedsskel mv., skal du ikke indsende oplysninger om statik og konstruktioner til sagsbehandling. Ang\u00e5r dit byggeprojekt byggeri i kategori \u00d8vrige bebyggelser skal du fremsende redeg\u00f8relse for bygningens statik og konstruktioner, hvis dit byggeprojekt g\u00f8r det relevant. S\u00e6rligt ved mobilantenner Hvad du skal indsende afh\u00e6nger af, om byggearbejdet er anmeldelsespligtigt eller kr\u00e6ver byggetilladelse. L\u00e6s mere om mobilantenner her . S\u00e6rligt ved sammenl\u00e6gninger af boliger Du skal fremsende dokumentation for, at den bolig, som du vil sammenl\u00e6gge med, er frivilligt fraflyttet af den tidligere beboer. Derudover skal du oplyse arealet af den sammenlagte lejlighed\/bolig og evt. fremsende fuldmagt fra ejendommens ejer, hvis der er tale om en etagebolig eller 2 familiehus, og fuldmagt fra ejeren af den bolig, du \u00f8nsker at sammenl\u00e6gge med, hvis ikke begge boliger er ejet af samme ejer. L\u00e6s mere om sammenl\u00e6gninger af lejligheder her . S\u00e6rligt ved skilteans\u00f8gninger Almindelige husnumre og sm\u00e5 navneplader kr\u00e6ver ikke tilladelse. Al anden skiltning, skal du ans\u00f8ge om. N\u00e5r du udformer dit projekt, s\u00e5 tag hensyn til omgivelserne og tilpas din skiltning, s\u00e5 den indg\u00e5r harmonisk i det omgivende milj\u00f8. Du b\u00f8r str\u00e6be efter en smuk og afstemt skiltning frem for skiltning, der larmer visuelt og forstyrrer med sin st\u00f8rrelse, farve, grafik og belysning. I ans\u00f8gningen skal du redeg\u00f8re for al skiltnings placering, skiltedimensioner, fremtr\u00e6den (grafik), farver, bogstavh\u00f8jder og evt. belysningsprincip, belysningsstyrke og belysningstidsrum. Du skal ogs\u00e5 redeg\u00f8re for overholdelse af eventuelle lokalplanbestemmelser og medsende en fuldmagt fra virksomhedens ejer og fra bygningsejer. L\u00e6s evt. mere om skiltning i afsnittet Skiltning i Lyngby Hovedgade\n"}