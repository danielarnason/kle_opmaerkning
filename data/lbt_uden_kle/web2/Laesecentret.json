{"classes":[{"id":"","title":""}],"title":"L\u00e6secentret","text":"Lyngby-Taarb\u00e6k Kommune er kendt for at have nogle af landets bedste l\u00e6sere. Men vi l\u00e6gger ogs\u00e5 v\u00e6gt p\u00e5 at have et godt tilbud til elever, der har sv\u00e6rt ved at l\u00e6se og skrive. Hvor? L\u00e6secentret har til huse p\u00e5 Lindeg\u00e5rdsskolen. Her tilbyder kommunen hvert \u00e5r kurser for elever p\u00e5 3.- 8. klassetrin. Der er i alt tre \u00e5rlige kurser p\u00e5 L\u00e6secentret, og kurserne varer mindst 10 uger. P\u00e5 kurset for elever i 3.- og 4. klasse er der seks elever, der bliver undervist sammen. P\u00e5 kurset for elever i 5.- og 6. klasse er der otte elever p\u00e5 holdet, og det samme g\u00e6lder ogs\u00e5 for kurset for elever fra 7.- og 8. klasse. Hvem? L\u00e6secentret er et tilbud til almindeligt- og velbegavede elever, der har s\u00e5 store vanskeligheder med l\u00e6sning og skrivning, at det p\u00e5virker hele deres skolegang. Vanskelighederne ses mest i danskfaget og typisk kun i mindre grad i andre fag. L\u00e6secentret er ikke et tilbud til elever med andre vanskeligheder, men er alene rettet mod elever, der har sv\u00e6rt ved at l\u00e6se og skrive. Eleverne kommer fra alle kommunens skoler. De har gennem l\u00e6ngere tid f\u00e5et st\u00f8tte p\u00e5 deres hjemskole. Men nu har eleverne behov for et kortere tilbud med mange ugentlige dansktimer. P\u00e5 den m\u00e5de kan de bagefter lettere f\u00f8lge undervisningen i deres hjemklasse. L\u00e6secentret giver ogs\u00e5 eleverne undervisning i matematik og engelsk. Hvordan foreg\u00e5r undervisningen? L\u00e6secentret underviser eleverne i dansk i de fleste af ugens timer. Eleverne arbejder med at udvikle deres l\u00e6se-, skrive- og stavef\u00e6rdigheder og l\u00e6rer strategier for at blive bedre til at l\u00e6se og skrive. Undervisningen bliver tilpasset hver enkel elev og bygger videre p\u00e5 elevens st\u00e6rke sider. Samtidig arbejder eleverne ogs\u00e5 med det, der indtil nu har v\u00e6ret sv\u00e6rt for dem. Derved oplever eleverne, at de bliver bedre til at l\u00e6se og stave. En stor del af undervisningen foreg\u00e5r med st\u00f8tte fra IT. Her l\u00e6rer eleverne, hvordan de kan f\u00e5 l\u00e6st tekst op fra computeren, og hvordan computeren kan hj\u00e6lpe eleverne med at skrive tekster og stave ordene korrekt. L\u00e6rerne L\u00e6rerne i L\u00e6secentret er uddannede til at undervise elever i l\u00e6se- og stavevanskeligheder og har mange \u00e5rs erfaring med at undervise netop denne elevgruppe. Hvorfor er L\u00e6secentret en god ide? Eleverne er ofte i tvivl, n\u00e5r de f\u00f8rst h\u00f8rer om tilbuddet i L\u00e6secentret. De er usikre ved tanken om at skulle skifte skole og undv\u00e6re deres kammerater ogs\u00e5 selv om det kun er i en kortere periode. Stort set alle elever bliver dog meget glade for at v\u00e6re p\u00e5 kursus i L\u00e6secentret. Eleverne fort\u00e6ller: At undervisningen er tilpasset til dem ikke for let og heller ikke for sv\u00e6r At der er god tid til at f\u00e5 hj\u00e6lp, fordi de ikke er s\u00e5 mange i klassen At de oplever, at de udvikler sig og bliver dygtigere i l\u00f8bet af kurset At de m\u00f8des med kammerater, der har det p\u00e5 samme m\u00e5de som de selv Hvordan s\u00f8ger man om at komme p\u00e5 l\u00e6sekursus? Det er skolen, der sammen med for\u00e6ldre og eleven afg\u00f8r, om l\u00e6secentret kan v\u00e6re et tilbud for eleven. En gang om \u00e5ret kan du s\u00f8ge om optagelse for dit barn p\u00e5 l\u00e6sekurserne. Desv\u00e6rre er der hvert \u00e5r flere ans\u00f8gere, end der er pladser p\u00e5 kurserne. Det betyder, at vi kan v\u00e6re n\u00f8dt til at afvise enkelte elever, der har s\u00f8gt om, at komme p\u00e5 l\u00e6sekursus.\n"}