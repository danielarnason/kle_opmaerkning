{"classes":[{"id":"","title":""}],"title":"Bebyggelsesregulering","text":"Bygningsreglementet Det landsd\u00e6kkende bygningsreglement blev indf\u00f8rt i 1977, men allerede i 1935 havde Lyngby-Taarb\u00e6k Kommune sit eget bygningsreglement og sine egne regulativer. Bygningsreglementet bliver l\u00f8bende \u00e6ndret, s\u00e5 tjek hvilket reglement, der er det aktuelle. Du kan l\u00e6se g\u00e6ldende reglement, f\u00e5 overblik over de v\u00e6sentlige \u00e6ndringer og se tidligere bygningsreglementer p\u00e5 www.Bygningsreglementet.dk . Her kan du ogs\u00e5 finde en r\u00e6kke sp\u00f8rgsm\u00e5l og svar, foruden en r\u00e6kke vejledninger, der uddyber bestemmelserne og lovgivningen. Byggeret For byggeri af begr\u00e6nset kompleksitet, f.eks. fritliggende enfamiliehuse, r\u00e6kkehuse og dobbelthuse med lodret lejlighedsskel, finder du i bygningsreglementet et begreb, der hedder byggeret . Overholder du kravene, der er beskrevet i bygningsreglementets afsnit om byggeret, har du efter byggeloven ret til at f\u00e5 en byggetilladelse, men kun hvis der ikke er modstrid med andre lovgivningsm\u00e6ssige bestemmelser, f.eks. bestemmelser i en lokalplan mv. Er der en lokalplan for det omr\u00e5de, som du vil bygge i, g\u00e6lder bestemmelserne i lokalplanen forud for bygningsreglementets generelle regler, hvis der er bestemmelser om samme emne. Eksempelvis hvis der i en lokalplan er fastsat en bebyggelsesprocent for fritliggende enfamiliehuse p\u00e5 max. 25, er det den, som du skal overholde, selvom bygningsreglementets generelle regel tillader en bebyggelsesprocent p\u00e5 max. 30. Lokalplanen overtrumfer alts\u00e5 bygningsreglementet p\u00e5 de specifikke punkter, hvor der er dobbeltbestemmelser . Hvordan beregner du grundareal, etageareal, bebyggelsesprocent, h\u00f8jder og afstande? N\u00e5r du skal beregne arealer, afstande og h\u00f8jder i forhold til bestemmelser i bygningsreglementet skal du anvende de beregningsregler , der er angivet i bygningsreglementet. Areal beregning (BR10) Se beregningsreglerne p\u00e5 eksterne link Hvis din ejendom er omfattet af en lokalplan, der er vedtaget under et tidligere g\u00e6ldende bygningsreglement, skal du for at beregne bebyggelsesprocenten anvende de beregningsforuds\u00e6tninger\/beregningsregler i det bygningsreglement, der var g\u00e6ldende p\u00e5 tidspunktet for lokalplanens vedtagelse. Tidspunktet for ikrafttr\u00e6delse er angivet i lokalplanen typisk nederst p\u00e5 indholdsfortegnelsen eller efter sidste bestemmelse. Er der i lokalplanen angivet en anden maksimal tilladt bebyggelsesprocent end det dag\u00e6ldende bygningsreglement, er det stadig lokalplanens bebyggelsesprocent, der g\u00e6lder. Men metoden for beregningen skal du alts\u00e5 finde i det dag\u00e6ldende bygningsreglement. Hvor h\u00f8jt m\u00e5 jeg bygge? De generelle regler for, hvor h\u00f8jt du m\u00e5 bygge finder du i bygningsreglementet . Der kan ogs\u00e5 v\u00e6re fastsat bestemmelser om h\u00f8jdeforhold i en lokalplan eller i deklarationer, der er tinglyst p\u00e5 ejendommen. Det har ogs\u00e5 betydning, hvor p\u00e5 ejendommen du placerer bebyggelsen, og i skelzonen g\u00e6lder der s\u00e6rlige regler. Generelt m\u00e5 bebyggelsens h\u00f8jde ikke overstige to etager og ingen del af bygningens yderv\u00e6gge eller tag m\u00e5 v\u00e6re h\u00e6vet mere end 8,5 m over terr\u00e6n. Det er det vandrette h\u00f8jdegr\u00e6nseplan . I bygningsreglementet er der ogs\u00e5 fastsat regler for sammenh\u00e6ngen mellem bygningens h\u00f8jde og dens afstand til skel. Det kaldes for det skr\u00e5 h\u00f8jdegr\u00e6nseplan. H\u00f8jder m\u00e5ler du lodret fra naturligt terr\u00e6n, og du skal overholde den hele vejen rundt om bygningen. Hvis der er skr\u00e5nende terr\u00e6n eller terr\u00e6n med st\u00f8rre niveauforskelle kan kommunalbestyrelsen fastl\u00e6gge et eller flere niveauplaner ud fra en r\u00e6kke hensyn beskrevet i bygningsreglementet. Er der behov for en fastl\u00e6ggelse af niveauplaner, kr\u00e6ver det typisk partsh\u00f8ring af omboende. I skelzonen (2,5 m fra skel) m\u00e5 ingen del af bygningens yderv\u00e6gge eller tag inklusiv eventuel brandkam v\u00e6re h\u00f8jere end 2,5 m over terr\u00e6n eller det fastsatte niveauplan. Hvad er etageantallet? Bygningsreglementets bestemmelser tager udgangspunkt i hele etager. I lokalplaner og kommuneplanens rammebestemmelser fer det fastsat, hvor mange etager byggeriet i omr\u00e5det m\u00e5 v\u00e6re i. Her kan du st\u00f8de p\u00e5 begrebet 1 etage. Det svarer til et traditionelt byggeri i en etage (evt. med lav k\u00e6lder), med udnyttet tagetage, udformet som et symmetrisk sadeltag. I forbindelse med udnyttede tagetager ses ofte bygningselementer, med lodrette flader som f.eks. kviste, gavlkviste, fremskudte frontispicer, trempler, t\u00e5rne og lignende. S\u00e5danne lodrette bygningsflader i forbindelse med den udnyttede tagetage, kan medf\u00f8re, at byggeriet f\u00e5r en s\u00e5dan udformning og omfang, at byggeriet fremst\u00e5r i to etager. Etablering af tagterrasser vil som oftest medf\u00f8re, at bebyggelsen bliver vurderet til at fremst\u00e5 i to etager. M\u00e5 du i dit omr\u00e5de opf\u00f8re maks. 1 etage, kan du i mange tilf\u00e6lde forsyne din udnyttede tagetage med kviste, men kun i begr\u00e6nset omfang. Frontispicer, der er trukket frem foran den \u00f8vrige facade og er afsluttet med en gavlkvist, vil som oftest medf\u00f8re, at bebyggelsen vil blive vurderet til at fremst\u00e5 i to etager. Kommunen vil ofte tillade en udnyttet tagetage udf\u00f8rt som en trempelkonstruktion, dog vil en trempelh\u00f8jde p\u00e5 mere end 1 m typisk medf\u00f8re, at bebyggelsen vil blive vurderet til at fremst\u00e5 i to etager. V\u00e6r opm\u00e6rksom p\u00e5 forbud mod kviste\/trempelkonstruktioner i lokalplan\/deklarationer.\n"}