{"classes":[{"id":"","title":""}],"title":"Revalidering ","text":"En person kan f\u00e5 st\u00f8tte til revalidering, n\u00e5r det er fastlagt, at: En person har begr\u00e6nsninger i arbejdsevnen Det er realistisk, at revalidering kan f\u00f8re til hel eller delvis selvfors\u00f8rgelse Tilbud om erhvervsrettede aktiviteter efter aktivloven eller anden lovgivning ikke er tilstr\u00e6kkelige til, at den p\u00e5g\u00e6ldende kan klare sig selv. Revalidering kan v\u00e6re b\u00e5de erhvervsrettede aktiviteter og \u00f8konomisk hj\u00e6lp. Det er Jobcentret, der vurderer, om en person kan f\u00e5 st\u00f8tte til revalidering. Et revalideringsforl\u00f8b best\u00e5r typisk af hj\u00e6lp til uddannelse, omskoling eller optr\u00e6ning og opl\u00e6ring i en virksomhed. Revalideringsforl\u00f8bet skal tilrettel\u00e6gges, s\u00e5 det kan gennemf\u00f8res p\u00e5 s\u00e5 kort tid som muligt og kan maksimalt vare 5 \u00e5r. Jobcenteret laver i samarbejde med personen en jobplan med udgangspunkt i personens \u00f8nsker og foruds\u00e6tninger under hensyn til arbejdsmarkedets behov. Det skal fremg\u00e5 af jobplanen, hvilke konkrete besk\u00e6ftigelsesm\u00e5l revalideringen skal f\u00f8re til. Inden der kan peges p\u00e5 konkrete besk\u00e6ftigelsesm\u00e5l, vil der ofte v\u00e6re behov for et afklarende forl\u00f8b i form af eksempelvis en praktik eller skoleforl\u00f8b. Et s\u00e5dant afklarende forl\u00f8b kaldes et forrevalideringsforl\u00f8b. Under et revalideringsforl\u00f8b vil personen typisk modtage revalideringsydelse, som svarer til h\u00f8jeste arbejdsl\u00f8shedsdagpengesats for borgere over 30 \u00e5r. For borgere under 30 svarer ydelsen til satserne for kontanthj\u00e6lp med undtagelse af borgere, der fors\u00f8rger hjemmeborende b\u00f8rn eller op til at revalideringen p\u00e5begyndes, har haft en h\u00f8j arbejdsindt\u00e6gt. Unge, der har ret til SU, vil typisk skulle leve af SU under deres revalideringsforl\u00f8b. Der kan ogs\u00e5 v\u00e6re mulighed for l\u00f8ntilskudsordning, hvor arbejdsgiver udbetaler l\u00f8n og modtager tilskud hertil fra kommunen. Under forrevalideringsforl\u00f8b forts\u00e6tter man med hidtidig ydelse. Se aktuelle satser p\u00e5 www.borger.dk Det er afdeling for Ydelser, der afg\u00f8r hvilke ydelse, der kan bevilges. Love: Lov om aktivsocialpolitik kap. 6 Revalidering, Lov om aktiv besk\u00e6ftigelsesindsats kap. 9 Jobplan. Link: Besk\u00e6ftigelsesministeriet www.bm.dk , Arbejdsmarkedsstyrelsen www.ams.dk\n"}