{"classes":[{"id":"","title":""}],"title":"Milj\u00f8politik","text":"Lyngby-Taarb\u00e6k Kommune er og skal fortsat v\u00e6re en gr\u00f8n kommune, der b\u00e5de i ord og handlinger udviser en milj\u00f8m\u00e6ssig b\u00e6redygtig adf\u00e6rd. Mange af de globale milj\u00f8problemer, som f.eks. luftforurening, h\u00f8jt ressourceforbrug og stigende affaldsm\u00e6ngder, har sine r\u00f8dder i lokale aktiviteter. Lyngby-Taarb\u00e6k Kommune har derfor et ansvar og en mulighed for at inddrage l\u00f8sningen af b\u00e5de lokale og globale milj\u00f8problemer i den lokale beslutningsproces. Lyngby-Taarb\u00e6k Kommune vil fortsat arbejde for at forebygge og bek\u00e6mpe forureningen af jord, vand og luft samt st\u00f8jforureningen fra trafik og virksomheder. Lyngby-Taarb\u00e6k Kommune vil inddrage milj\u00f8hensyn i beslutninger, der vedr\u00f8rer indk\u00f8b, forbrug og drift, ligesom vi vil \u00f8ge brugen af renere teknologi og inddrage den by\u00f8kologiske tankegang i den kommunale planl\u00e6gning. Det er ligeledes et m\u00e5l at reducere kommunes ressourceforbrug, f.eks. ved fortsat energistyring og gr\u00f8nne regnskaber, hvor milj\u00f8tilstanden l\u00f8bende registreres med henblik p\u00e5 at prioritere den fremtidige milj\u00f8indsats og nedbringe ressourceforbruget. Kommunen vil ogs\u00e5 s\u00f8ge at p\u00e5virke borgere, virksomheder og kommunale institutioner til at v\u00e6re mere ressourcebevidste ved bl.a. at fremme og st\u00f8tte milj\u00f8m\u00e6ssige initiativer, der tages i lokalomr\u00e5det. At forbedre milj\u00f8tilstanden er ikke alene et kommunalt anliggende, men en opgave alle b\u00f8r tage del i l\u00f8sningen af. Lyngby-Taarb\u00e6k Kommune vil derfor i samarbejde med borgerne, virksomhederne, uddannelsesinstitutionerne og andre arbejde for at fremme en b\u00e6redygtig udvikling, s\u00e5 vi efterlader en verden lige s\u00e5 rig p\u00e5 muligheder, som den vi overtog. Vedtaget af Kommunalbestyrelsen oktober 2000\n"}