{"classes":[{"id":"","title":""}],"title":"Byggesagsbehandlingens betingelser og betydninger ","text":"Afg\u00f8relsens indhold og betingelser N\u00e5r din ans\u00f8gning er behandlet, f\u00e5r du svar p\u00e5 din ans\u00f8gning i form af en afg\u00f8relse, enten som godkendelse\/tilladelse, dispensation eller afslag. L\u00e6s hele afg\u00f8relsen grundigt og v\u00e6r opm\u00e6rksom p\u00e5 eventuelle vilk\u00e5r, der er knyttet til afg\u00f8relsen. G\u00f8r dig klart, hvordan du opfylder de stillede vilk\u00e5r og indsamler den kr\u00e6vede dokumentation undervejs i byggeforl\u00f8bet. L\u00e6g m\u00e6rke til, hvad der st\u00e5r i afg\u00f8relsens vilk\u00e5r, hvad du skal indsende dokumentation for og hvorn\u00e5r. Inds\u00e6t det eventuelt i din tidsplan for byggeriet, s\u00e5 du f\u00e5r det kr\u00e6vede materiale sendt til kommunen i rette tid. Der er i lovgivningen fastsat frister for, hvor l\u00e6nge en tilladelse\/dispensation er g\u00e6ldende. L\u00e6g derfor m\u00e6rke til om der er en udl\u00f8bsdato. Vil du udnytte en tilladelse eller dispensation, skal du overholde den frist, der er angivet. G\u00f8r du ikke det vil godkendelsen, tilladelsen eller dispensationen bortfalde, og du m\u00e5 s\u00f8ge forfra, hvilket betyder, at du vil blive opkr\u00e6vet nyt gebyr, hvis du opn\u00e5r en ny godkendelse\/tilladelse. Husk at anmelde p\u00e5begyndelse og f\u00e6rdigmelding af byggeri Du vil typisk skulle give skriftlig meddelelse om p\u00e5begyndelse til kommunen, n\u00e5r du g\u00e5r i gang med dit byggearbejde. Du skal typisk ogs\u00e5 give skriftlig meddelelse om f\u00e6rdigmelding, n\u00e5r byggeriet er f\u00e6rdigt eller du tager det i brug, (hvad der m\u00e5tte komme f\u00f8rst). Det vil fremg\u00e5 af din afg\u00f8relse. Ibrugtagningstilladelse Det er kun visse typer af byggearbejde, der kr\u00e6ver ibrugtagningstilladelse og som kommunen syner. Det er angivet i byggetilladelsen, om dit byggeri skal synes, og om det kr\u00e6ver en ibrugtagningstilladelse. Byggeri af begr\u00e6nset kompleksitet f.eks. enfamiliehuse, r\u00e6kkehuse, dobbelthuse med lodret lejlighedsskel, mindre bygninger og garager, carporte, udhuse, mv. kr\u00e6ver ikke ibrugtagningstilladelse. Foruds\u00e6tninger og vilk\u00e5r for byggetilladelse Til godkendelser, tilladelser og dispensationer vil der ofte v\u00e6re knyttet en r\u00e6kke vilk\u00e5r, som byggeriet skal opfylde, for at byggearbejdet er i overensstemmelse med det godkendte og dermed lovligt. Overhold frister og vilk\u00e5r, og byg kun det, der er godkendt, p\u00e5 den godkendte placering og i overensstemmelse med de foruds\u00e6tninger, du har oplyst. Projekt\u00e6ndringer og \u00e6ndrede foruds\u00e6tninger En byggetilladelse\/godkendelse\/dispensation g\u00e6lder kun: Til det specifikke projekt, der er godkendt p\u00e5 den pr\u00e6cise placering Med de specifikke m\u00e5l Med den specifikke udformning Under de oplyste foruds\u00e6tninger Hvis foruds\u00e6tningerne \u00e6ndrer sig, eller det bliver n\u00f8dvendigt at lave om i projektet p\u00e5 punkter omfattet af bestemmelser i bygningsreglementet, skal du kontakte kommunen og indsende et revideret projekt til byggesagsbehandling, inden du udf\u00f8rer det \u00e6ndrede projekt. \u00c6ndringer kan have afg\u00f8rende betydning for om byggeriet fortsat er lovligt. Det er ikke tilstr\u00e6kkeligt at give besked efterf\u00f8lgende. For byggeri af begr\u00e6nset kompleksitet f.eks. enfamiliehuse, r\u00e6kkehuse, og dobbelthuse med lodret lejlighedsskel, sm\u00e5bygninger og anmeldelsespligtigt byggeri, er det alene \u00e6ndringer med betydning for de bebyggelsesregulerende forhold og eventuelle planm\u00e6ssige bestemmelser, som kommunen skal byggesagsbehandle. I den type byggerier kan du godt \u00e6ndre p\u00e5 den indvendige indretning, uden at skulle kontakte kommunen. \u00c6ndringer, der p\u00e5virker byggeriets ydre afgr\u00e6nsning eller placering, skal du ans\u00f8ge om. Dokumentationskrav i forbindelse med f\u00e6rdigmelding Er dit byggeri af begr\u00e6nset kompleksitet efter BR10 Bygningsreglementet kap. 1., f.eks. enfamiliehuse, r\u00e6kkehuse og dobbelthuse med lodret lejlighedsskel, skal du indsende en erkl\u00e6ring vedr. teknisk dokumentation jf. bygningsreglementets bilag 8 , om, at byggeriet bl.a. opfylder byggeloven og bygningsreglementet. bilag 8 P\u00e5 Bygningsreglementet kan du finde bilag 8 erkl\u00e6ring vedr. teknisk dokumentation Vi foretr\u00e6kker, at du indsender erkl\u00e6ringen pr. email til byggesag@ltk.dk i en s\u00e6rskilt fil, s\u00e5dan at den ikke ligger blandet sammen med den tekniske dokumentation. Erkl\u00e6ringen underskrives af den, der har st\u00e5et for at ans\u00f8ge om og styre byggeriet, typisk ejer eller ans\u00f8ger. F\u00f8lgende skal fremg\u00e5 af erkl\u00e6ringen: At bygningen er opf\u00f8rt i overensstemmelse med byggelovens form\u00e5l og bygningsreglementets bestemmelser Forn\u00f8den dokumentation vedr. tekniske forhold Byggeriets adresse Dato Underskrift og l\u00e6seligt navn Dokumentation for de tekniske forhold, er f.eks. tegningerder dokumenterer, at dit byggeri overholder alle bestemmelserne i bygningsreglementets kap. 3-8. Her ser du en liste over den dokumentation, du skal fremsende i forbindelse med f\u00e6rdigmelding af dit byggeri: Planer og snit med relevante m\u00e5l Redeg\u00f8relse for niveaufri adgang Samlings- og konstruktionsdetaljer Beskrivelser, materialeoplysninger og redeg\u00f8relse for radonsikring, konstruktioner, statik og brandforhold, st\u00f8rrelse og placering af rednings\u00e5bninger Redeg\u00f8relse for energiforbrug f.eks. varmetabsberegning (ved ombygning) eller energirammeberegning, indeklima, lys- og lydforhold, ventilation, fugtforhold, installationer, kloakforhold Redeg\u00f8relse for andre ledningsforhold f.eks. vand gas mv. Grundudgravningsrapport, jordpr\u00f8ver, komponentoplysninger, produktdatablade, fotos mv. I bilag 8 erkl\u00e6ringen kan du finde en eksempelliste . Det er dig, der som ejer eller ans\u00f8ger afg\u00f8r og udv\u00e6lger, hvad der udg\u00f8r den v\u00e6sentlige tekniske dokumentation i forhold til dit specifikke byggearbejde, men du kan ikke v\u00e6lge, at lade v\u00e6re med at sende noget. G\u00f8r dig derfor klart, hvad der er relevant teknisk dokumentation for dit projekt, allerede inden du g\u00e5r i gang med at udf\u00f8re byggeriet, s\u00e5 du f\u00e5r samlet den rigtige dokumentation. Det kan v\u00e6re en fordel at indsamle dokumentationen undervejs i forl\u00f8bet, i stedet for f\u00f8rst efter forl\u00f8bet at samle ind, n\u00e5r byggeriet st\u00e5r f\u00e6rdigt og eventuelle entrepren\u00f8rer og r\u00e5dgivere er videre til n\u00e6ste projekt. Den tekniske dokumentation byggesagsbehandler kommunen ikke, men det l\u00e6gges i kommunens arkiv. Derfor skal det, du fremsender, udg\u00f8re den fulde pakke og v\u00e6re klart til at blive lagt direkte p\u00e5 arkiv. Vi sorterer ikke i materialet og supplerer ikke op med tidligere indsendt materiale. Fremsend dokumentationen i en eller flere filer hver for sig, men uden at det er blandet sammen med bilag 8-erkl\u00e6ringen eller med anden dokumentation, som m\u00e5tte v\u00e6re kr\u00e6vet efter andre vilk\u00e5r i godkendelse\/tilladelsen. Det skal fremg\u00e5 af mailoverskriften og\/eller filnavn, at der er tale om teknisk dokumentation undtaget byggesagsbehandling. Sender du dokumentationen i papirform skal den v\u00e6re samlet for sig, s\u00e5 det tydeligt fremg\u00e5r, at det er den tekniske dokumentation, som er undtaget byggesagsbehandling. Hvis du vil klage over din afg\u00f8relse Der vil v\u00e6re en klagevejledning sidst i afg\u00f8relsen. Der kan du bl.a. l\u00e6se, hvad du kan klage over og, hvortil du skal klage. \u00d8nsker du at klage over afg\u00f8relsen, skal du v\u00e6re opm\u00e6rksom p\u00e5 klagefristen og p\u00e5 evt. klagegebyr. Ogs\u00e5 andre parter kan klage over nogle afg\u00f8relser. V\u00e6r opm\u00e6rksom p\u00e5, at klager kan have ops\u00e6ttende virkning, dvs. du kan risikere ikke at kunne udnytte en tilladelse, f\u00f8r klagesagen er afklaret. Terr\u00e6nregulering \u00d8nsker du at regulere terr\u00e6net p\u00e5 din ejendom, skal du v\u00e6re opm\u00e6rksom p\u00e5, at der i lokalplan, byplanvedt\u00e6gt eller lignende kan v\u00e6re fastsat bestemmelser om, hvor meget og hvor du m\u00e5 \u00e6ndre terr\u00e6net. Terr\u00e6nregulering m\u00e5 ikke v\u00e6re til gene for omboende og kommunen kan p\u00e5byde dig at \u00e6ndre en udf\u00f8rt terr\u00e6nregulering, hvis kommunen vurderer, at den er til gene for andre. Undlad s\u00e5 vidt muligt at terr\u00e6nregulere i skelzone, dvs. fra matrikelskellet og 2,5 m ind p\u00e5 grunden, s\u00e5 undg\u00e5r du de fleste gener. V\u00e6r opm\u00e6rksom p\u00e5, at p\u00e5fylder du terr\u00e6n med mere end 0,3 m, vil det oftest medf\u00f8re at arealet vil bliver vurderet som h\u00e6vet opholdsareal , hvilket kommunen ikke tillader i skelzone. S\u00f8rg for at holde din jord og dit overfladevand hos dig selv og lad der v\u00e6re jordf\u00e6ste til h\u00e6k og hegn i skel, s\u00e5 bevoksning og jord ikke v\u00e6lter ned, fordi du har gravet af. Undg\u00e5 at fylde for meget jord p\u00e5, s\u00e5dan at bevoksningen g\u00e5r ud eller mistrives. Generelt b\u00f8r du undg\u00e5 voldsomme p\u00e5fyldninger eller afgravninger, da de oftere for\u00e5rsager gener end mindre, afgr\u00e6nsede reguleringer. Hvis du \u00f8nsker en lige have og en flad grund at bygge p\u00e5, b\u00f8r du v\u00e6lge en grund, der passer til det i stedet for at udj\u00e6vne en skr\u00e5nende grund. Hvis huset er tilpasset til grunden, kan et skr\u00e5nende terr\u00e6n blive en kvalitet, som g\u00f8r huset og haven mere sp\u00e6ndende. Har du i forbindelse med byggeprocessen behov for et j\u00e6vnt terr\u00e6n omkring byggefeltet, som n\u00f8dvendigg\u00f8r en midlertidig terr\u00e6nregulering, s\u00e5 informer p\u00e5 forh\u00e5nd de, der bor omkring dig, f.eks. om hvorn\u00e5r du udf\u00f8rer midlertidige regulering og hvorn\u00e5r du f\u00f8rer den tilbqage igen. Du b\u00f8r ogs\u00e5 informere om hvilken h\u00f8jde og form terr\u00e6net f\u00e5r bagefter. Hvis der er risiko for gener for omboende, s\u00e5 fort\u00e6l dem hvilke foranstaltninger, du tager for at afb\u00f8dige gener af den midlertidige terr\u00e6nregulering. Tag gerne billeder af det eksisterende terr\u00e6n og m\u00e5l de eksisterende koter op, s\u00e5 dokumentationen er til stede, hvis der skulle blive anlagt en klagesag.\n"}