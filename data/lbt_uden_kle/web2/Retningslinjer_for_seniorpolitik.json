{"classes":[{"id":"","title":""}],"title":"Retningslinjer for seniorpolitik","text":"Retningslinier for seniorpolitik De overordnede seniorpolitiske m\u00e5ls\u00e6tninger skal opn\u00e5s ved, at der konkret arbejdes med temaet indenfor de enkelte omr\u00e5der. Seniorpolitikken b\u00f8r derfor tages op til dr\u00f8ftelse p\u00e5 det relevante niveau i MED-udvalgsregi, hvorefter der kan udarbejdes konkrete og lokale retningslinier. De seniorpolitiske principper og retningslinier, som d\u00e6kker samtlige ansatte, er f\u00f8lgende: Hvorn\u00e5r er man senior? Der er ingen fast aldersdefinition af, hvorn\u00e5r man er senior. I nogle sammenh\u00e6nge er man senior, n\u00e5r man er 60 \u00e5r. I andre sammenh\u00e6nge er man senior, n\u00e5r man er fyldt 50 \u00e5r. En bred definition af en seniormedarbejder er, at det er en medarbejder, som besidder erfaringer og kompetencer, der er opbygget gennem mange \u00e5r p\u00e5 arbejdsmarkedet. Dr\u00f8ftelse af mulighederne for den enkelte medarbejder finder naturligt sted i forbindelse med medarbejderudviklingssamtalen p\u00e5 det tidspunkt, hvor leder og\/eller medarbejder finder det relevant. Medarbejdersamtalen kan med fordel suppleres med en s\u00e6rlig seniorsamtale, hvor man koncentrerer sig om de forskellige muligheder for individuelle aftaler. Disse s\u00e6rlige seniorsamtaler kan afholdes \u00e5rligt fra det \u00e5r medarbejderen fylder 58 \u00e5r eller tidligere, hvis medarbejderen \u00f8nsker det. Seniorstillinger Lyngby-Taarb\u00e6k Kommune vil i det omfang, der er praktisk og \u00f8konomisk mulighed herfor, give muligheder for fleksible og individuelt tilpassede jobforl\u00f8b frem til pensionsalderen. Der kan f.eks. v\u00e6re tale om overgang til en stilling med mindre fysisk eller psykisk belastende arbejdsindhold. L\u00f8nudgiften til ansatte i seniorstillinger indg\u00e5r i det almindelige l\u00f8nbudget. En medarbejder kan overg\u00e5 til en seniorstilling inden for den afdeling\/institution, p\u00e5g\u00e6ldende allerede er ansat i, eller i en anden del af organisationen. Der skal under alle omst\u00e6ndigheder v\u00e6re tale om et job, der har et relevant og meningsfyldt indhold, hvor den p\u00e5g\u00e6ldende medarbejder kan udnytte den erfaring, der er oparbejdet gennem arbejdslivet. Senioraftaler Lyngby-Taarb\u00e6k Kommune ser positivt p\u00e5 medarbejderes \u00f8nske om nedsat arbejdstid. Hvis der ved en konkret vurdering, og hvis der indenfor de \u00f8konomiske rammer er mulighed for det, kan arbejdstiden neds\u00e6ttes med pensionsm\u00e6ssig kompensation s\u00e5ledes, at pensionsopsparingen forts\u00e6tter i forhold til det hidtidige timetal. En senioraftale med indbygget nedsat arbejdstid kan have en begr\u00e6nset gyldighedsperiode eller v\u00e6re uden tidsbegr\u00e6nsning. Det er hovedreglen, at medarbejderen skal v\u00e6re fyldt 58 \u00e5r, og at neds\u00e6ttelsen af arbejdstiden maksimalt kan udg\u00f8re 20 % af hidtidigt timetal. Ved indg\u00e5else af senioraftaler for medarbejdere under 60 \u00e5r skal der l\u00e6gges v\u00e6gt p\u00e5 hovedform\u00e5let, som er at kunne fastholde seniormedarbejdere s\u00e5 l\u00e6nge som muligt. Afdelings-\/institutionsledere kan ikke bevare lederstillingen p\u00e5 nedsat tid. Rammeaftale om seniorpolitik Seniorordninger kan i \u00f8vrigt forhandles og aftales inden for den rammeaftale om seniorpolitik, der er indg\u00e5et imellem overenskomstens parter. Rammeaftalen kan udover muligheden for neds\u00e6ttelse af arbejdstiden med pensionsm\u00e6ssig kompensation som n\u00e6vnt ovenfor anvendes efter konkrete sk\u00f8n for at underst\u00f8tte mulighederne for realisering af seniorpolitik i Lyngby-Taarb\u00e6k Kommune.\n"}