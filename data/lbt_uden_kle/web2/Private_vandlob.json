{"classes":[{"id":"","title":""}],"title":"Private vandl\u00f8b","text":"Vandl\u00f8bsloven regulerer \u00e5bne og r\u00f8rlagte vandl\u00f8b, dr\u00e6nledninger, s\u00f8er, vandhuller og kanaler. Der er ikke krav om, at der skal udarbejdes regulativer for private vandl\u00f8b, men kommunen kan om n\u00f8dvendigt udarbejde retningslinjer for vedligeholdelse. Dr\u00e6n Vandl\u00f8bsloven definerer dr\u00e6n som r\u00f8rledninger eller \u00e5bne gr\u00f8fter, der er anlagt med det form\u00e5l at s\u00e6nke grundvandet. Du har som bredejer ret til at dr\u00e6ne til naturlige, \u00e5bne vandl\u00f8b p\u00e5 din grund. Til geng\u00e6ld skal du s\u00f8ge om tilladelse hos kommunen, hvis du vil: dr\u00e6ne til gravede kanaler, pumpekanaler, r\u00f8rledninger, r\u00f8rlagte vandl\u00f8b og andre eksisterende dr\u00e6n dr\u00e6ne dybere end, hvad der n\u00f8dvendigt for dyrkning af jorden hvis du vil bruge en p umpe til afledning af vand hvis vil vil aflede dit dr\u00e6nvand til en anden ejers grund Vedligeholdelse Har du et vandl\u00f8b p\u00e5 din grund, er du forpligtet til at vedligeholde det. Udgifterne til vedligeholdelse betaler du selv, med mindre vandl\u00f8bet ogs\u00e5 n\u00e5r ind p\u00e5 din nabos grund. I det tilf\u00e6lde deler i udgifterne. Pligten til at vedligeholde vandl\u00f8b inkluderer \u00e5bne og r\u00f8rlagte vandl\u00f8b, dr\u00e6n, s\u00f8er, vandhuller, kanaler og anl\u00e6g i og ved vandl\u00f8bene. N\u00e5r du vedligeholder dine vandl\u00f8b, sikrer du, at vandet naturligt kan l\u00f8be v\u00e6k uden hindringer. Samtidig s\u00e6nker du risikoen for oversv\u00f8mmelser. \u00c5bne vandl\u00f8b kan vedligeholdes ved fx at trimme planter, der h\u00e6nger ned i vandet eller grave l\u00f8st mudder og sand op fra bunden af vandl\u00f8bet. Du m\u00e5 ikke grave \u00e5bne vandl\u00f8b dybere eller bredere end, det er n\u00f8dvendigt for afvanding, da det kan skabe problemer med aflejring af slam\/vand. Der kan v\u00e6re s\u00e6rlige forhold p\u00e5 din grund, som du skal v\u00e6re opm\u00e6rksom p\u00e5 i forbindelse med vedligeholdelse af vandl\u00f8b. Kontakt derfor altid kommunen, f\u00f8r du g\u00e5r i gang. Har du et r\u00f8rlagt vandl\u00f8b p\u00e5 din grund, skal du holde \u00f8je med, om r\u00f8rene er stoppet til med sand, jord, plante- eller tr\u00e6r\u00f8dder. Du skal ogs\u00e5 tjekke, at r\u00f8rene er hele og h\u00e6nger ordentligt sammen. Du m\u00e5 gerne udskifte \u00f8delagte eller slidte r\u00f8r, s\u00e5 l\u00e6nge de nye r\u00f8r har samme st\u00f8rrelse og placering som de gamle. Ellers kr\u00e6ver det en tilladelse fra kommunen. Hvad er ikke tilladt som vandl\u00f8bsejer? Der er visse aktiviteter, du ikke m\u00e5 foretage dig som privat vandl\u00f8bsejer uden at s\u00f8ge tilladelse hos kommunen: Grave sten og grus op fra vandl\u00f8bet Grave i jord eller ler, der er fast. \u00c6ndre p\u00e5 vandl\u00f8bets st\u00f8rrelse, dybde, forl\u00f8b eller udseende. Bygge eller \u00e6ndre p\u00e5 en bro eller overk\u00f8rsel til r\u00f8rlagt vandl\u00f8b. R\u00e5d og vejledning Har du sp\u00f8rgsm\u00e5l om dine pligter og rettigheder som vandl\u00f8bsejer, eller har du brug for hj\u00e6lp i forbindelse med et vandl\u00f8bsprojekt, er du altid velkommen til at kontakte os.\n"}