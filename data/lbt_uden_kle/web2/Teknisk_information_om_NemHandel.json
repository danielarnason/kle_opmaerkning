{"classes":[{"id":"","title":""}],"title":"Teknisk information om NemHandel","text":"Hvilke tekniske konsekvenser har den nye bekendtg\u00f8relse for den enkelte virksomhed? Virksomheden er forpligtiget til efter 1. december 2010 v\u00e6re i stand til at sende det nye OIOUBL-format til offentlige kunder. Det er et krav, at virksomheden kan sende dokumenterne faktura og kreditnota, og at de overholder transportstandarden OIORASP, n\u00e5r de sendes. Hvorfor \u00e6ndres formatet? Formatet \u00e6ndres, fordi der er behov for en standard, som giver mulighed for at udveksle flere typer af dokumenter. Samtidig er der sket en r\u00e6kke forbedringer i forhold til det gamle OIOXML-format, herunder muligheden for at angive, at fordringen er overf\u00f8rt til tredjepart. Tidligere har faktura og kreditnota udgjort de tilg\u00e6ngelige dokumenter, nu suppleres de af rykker og forretningskvittering, hvor sidstn\u00e6vnte muligg\u00f8r, at en virksomhed bl.a. kan f\u00e5 et retursvar p\u00e5 en fakturas status tilbage til sit fagssystem, hvis for eksempel en faktura afvises. Det er dog virksomheden, der afg\u00f8r, om den vil anvende de nye dokumenter, men myndigheden er forpligtet til at modtage og sende dem. Skal man v\u00e6re opkoblet p\u00e5 VANS-netv\u00e6rket? Nej, med NemHandel der ikke noget krav om, at man skal anvende VANS-netv\u00e6rket. NemHandel g\u00f8r det muligt at sende fakturaer gratis og sikkert over internettet, men man kan som virksomhed godt v\u00e6lge at lade en VANS-operat\u00f8r st\u00e5 for sin forsendelse til NemHandel. Hvilke muligheder har man, hvis virksomheden ikke er i stand til at l\u00e6gge om? Den gratis fakturablanket p\u00e5 www.virk.dk overholder standarderne for NemHandel. Er man en stor virksomhed, vil man dog formentlig skulle finde en overgangsl\u00f8sning i samarbejde med sin VANS-leverand\u00f8r. Det kan fx v\u00e6re en l\u00f8sning, der konverterer fakturaerne fra det gamle til det nye format og sender det ind p\u00e5 NemHandel. Kan man stadig bruge et L\u00e6s Ind-bureau? Ja, L\u00e6s Ind-bureauerne danner ogs\u00e5 fakturaer i det nye format. Man skal dog v\u00e6re opm\u00e6rksom p\u00e5, at kravene til den indkomne faktura er h\u00f8jere, fordi det nye format stiller flere krav til en faktura. L\u00e6s Ind-bureauerne kan fort\u00e6lle mere om disse krav. Hvad er NemHandelsregisteret? Nemhandelsregisteret er et register over bl.a. EAN-lokationsnumre. Alle myndigheder skal v\u00e6re registreret i NemHandels-registeret, s\u00e5 afsenderen af et dokument dels kan f\u00e5 oplyst, hvor dokumentet skal sendes hen, dels kan afg\u00f8re hvilke dokumenttyper, myndigheden kan modtage.. Som virksomhed beh\u00f8ver du kun at v\u00e6re registreret, hvis du \u00f8nsker at modtage NemHandels-dokumenter.\n"}