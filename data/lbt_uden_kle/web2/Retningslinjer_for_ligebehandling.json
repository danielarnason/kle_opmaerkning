{"classes":[{"id":"","title":""}],"title":"Retningslinjer for ligebehandling","text":"Retningslinjer for ligebehandling Kommunen skal indarbejde et ligestillingsperspektiv i al planl\u00e6gning og forvaltning. Det er det s\u00e5kaldte mainstreamingprincip, som fremg\u00e5r af Ligestillingsloven. Det er ledelsens ansvar, at der p\u00e5 de enkelte arbejdspladser sker en dr\u00f8ftelse af initiativer, der fremmer ligebehandlingen og, at ligestilling er et integreret perspektiv p\u00e5 alle indsatser. Det er MED-udvalgenes opgave aktivt at st\u00f8tte og indg\u00e5 i aktiviteter, der sikrer en l\u00f8bende inspiration og debat omkring ligebehandlingen, s\u00e5ledes at kommunen kan v\u00e6re en attraktiv og levende arbejdsplads med lige muligheder for alle. Det er den enkelte medarbejders pligt at g\u00f8re ledelsen opm\u00e6rksom p\u00e5 forhold, som er i modstrid med ligestillingsbestr\u00e6belserne. Det er en ledelsesm\u00e6ssig pligt at gribe ind, hvis retningslinierne for ligebehandling ikke f\u00f8lges. Ligestilling mellem k\u00f8nnene Annoncering Kommunen har en interesse i at annoncere efter kvinder i mandeomr\u00e5der og m\u00e6nd i kvindeomr\u00e5der. Man kan s\u00e5ledes altid i annonceteksten p\u00e5pege, at Lyngby-Taarb\u00e6k Kommune \u00f8nsker en mere ligelig k\u00f8nsfordeling og opfordrer derfor (enten) m\u00e6nd\/kvinder (eller) b\u00e5de m\u00e6nd og kvinder til at s\u00f8ge stillingen. S\u00e5fremt det underrepr\u00e6senterede k\u00f8n udg\u00f8r 25 % eller derunder indenfor det konkrete omr\u00e5de, kan det ved annoncering markeres, at man opfordrer ans\u00f8gere med det i forvejen underrepr\u00e6senterede k\u00f8n til at s\u00f8ge den ledige stilling. Stillingsbes\u00e6ttelse Der skal s\u00e5 vidt muligt sidde b\u00e5de m\u00e6nd og kvinder i alle ans\u00e6ttelsesudvalg. Hvis begge k\u00f8n er repr\u00e6senteret p\u00e5 arbejdspladsen, b\u00f8r det ogs\u00e5 afspejle sig i sammens\u00e6tningen af ans\u00e6ttelsesudvalgene. Ledelsen skal sikre, at begge k\u00f8n er repr\u00e6senteret blandt de ans\u00f8gere, der indkaldes til samtale ved bes\u00e6ttelse af ledende stillinger. Dette kan dog fraviges, hvis et enigt ans\u00e6ttelsesudvalg konstaterer, at der er tale om en \u00e5benbart ukvalificeret ans\u00f8ger. Ans\u00e6ttelse Enhver ledig stilling skal bes\u00e6ttes med den bedst kvalificerede ans\u00f8ger. Der m\u00e5 s\u00e5ledes ikke ske s\u00e6rbehandling af det ene k\u00f8n ud fra \u00f8nsket om en ligelig k\u00f8nsfordeling p\u00e5 arbejdspladsen. Avancement Kommunen er specielt opm\u00e6rksom p\u00e5 ligestillingslovens adgang til at opfordre kvinder til at s\u00f8ge lederstillinger, hvorfor man kan benytte f\u00f8lgende formulering i stillingsannoncer: Med henblik p\u00e5 at opn\u00e5 en mere ligelig k\u00f8nsfordeling blandt kommunens ledelse opfordres kvinder til at s\u00f8ge stillingen . Etnisk ligestilling Den etniske baggrund m\u00e5 ikke i sig selv v\u00e6re en barriere for at f\u00e5 et job. Etnisk ligestilling handler f\u00f8rst og fremmest om at give de etniske mindretal en mulighed for at komme ind p\u00e5 arbejdsmarkedet - at give dem mulighed for job eller praktikplads p\u00e5 lige fod med andre ans\u00f8gere. Det handler ogs\u00e5 om nyt\u00e6nkning, nye muligheder og forskellige m\u00e5der at l\u00f8se opgaver p\u00e5. Ved tilrettel\u00e6ggelse af nye indsatser for at rekruttere flere ans\u00f8gere med etnisk baggrund i kommunen b\u00f8r Integrationsr\u00e5det h\u00f8res. Rekruttering Stillingskrav Kravene skal st\u00e5 i forhold til arbejdets indhold, b\u00e5de hvad ang\u00e5r danskkundskaber og \u00f8vrige kvalifikationer. Stillingerne gennemg\u00e5s med henblik p\u00e5 en vurdering af, hvad man v\u00e6gter af kvalifikationer (er man f.eks. villig til at kompensere for manglende erhvervserfaring eller knap s\u00e5 gode danskkundskaber). Annoncering \u00d8nsker man at tiltr\u00e6kke personer med kendskab til etniske minoriteter, b\u00f8r det pr\u00e6ciseres i annoncen. Ans\u00e6ttelse Enhver ledig stilling skal bes\u00e6ttes med den bedst kvalificerede ans\u00f8ger. Der m\u00e5 ikke ske s\u00e6rbehandling af etniske minoriteter. \u00d8vrige forhold Ansatte m\u00e5 ikke forskelsbehandles p\u00e5 grund af den etniske baggrund. Handicappede Lyngby-Taarb\u00e6k Kommune er en arbejdsplads, der er indstillet p\u00e5 ogs\u00e5 at rumme handicappede. Kommunen ser ikke handicap som en barriere ved ans\u00e6ttelse i kommunen, idet det til enhver tid drejer sig om at matche jobbet med ans\u00f8gerens kvalifikationer og ressourcer. Kommunen vil i det enkelte tilf\u00e6lde g\u00f8re sig bekendt med den handicappede ans\u00f8gers kvalifikationer og handicappets art og omfang, s\u00e5ledes at der kan foretages en grundig og realistisk vurdering af den handicappedes mulighed for at g\u00f8re fyldest i den p\u00e5g\u00e6ldende stilling. Ved tilrettel\u00e6ggelse af nye indsatser for at rekruttere flere ans\u00f8gere med et handicap i kommunen b\u00f8r Handicapr\u00e5det h\u00f8res. Stillingsbes\u00e6ttelse Kommunen er opm\u00e6rksom p\u00e5 de s\u00e6rlige regler, der g\u00e6lder i forbindelse med fortrinsadgang for handicappede, jfr. cirkul\u00e6ret herom. Fortrinsretten best\u00e5r i, at en handicappet ans\u00f8ger har ret til en personlig samtale med den ans\u00e6ttende myndighed, medmindre den handicappede er \u00e5benbart ringere kvalificeret end den bedst kvalificerede af de \u00f8vrige ans\u00f8gere. Det er tillige afg\u00f8rende, om den handicappede kan g\u00f8re rimelig fyldest , dvs. om vedkommende kan bestride de funktioner, som stillingen kr\u00e6ver, lige s\u00e5 godt som en person med tilsvarende kvalifikationer. S\u00e5fremt den handicappede har lige s\u00e5 gode kvalifikationer som den bedste af de \u00f8vrige ans\u00f8gere, er den offentlige myndighed forpligtet til at ans\u00e6tte den handicappede. Kommunen er opm\u00e6rksom p\u00e5 handicapvenlig indretning af arbejdspladsen. Personer med nedsat erhvervsevne Kommunen \u00f8nsker at give plads for personer, der som f\u00f8lge af nedsat erhvervsevne ikke fuldt ud kan leve op til de s\u00e6dvanlige krav. Kommunen er positiv over for oprettelse og bes\u00e6ttelse af stillinger p\u00e5 s\u00e6rlige vilk\u00e5r med henblik p\u00e5 fortsat besk\u00e6ftigelse af allerede ansatte, der har f\u00e5et forringet erhvervsevne, men \u00f8nsker at fastholde tilknytningen til kommunen gennem ans\u00e6ttelse p\u00e5 s\u00e6rlige vilk\u00e5r og besk\u00e6ftigelse af personer med nedsat erhvervsevne i s\u00e6rlige situationer. Kommunen har pligt til at orientere de (lokale) organisationer om ans\u00e6ttelser med l\u00f8ntilskud til f\u00f8rtidspensionister. Kommunen er opm\u00e6rksom p\u00e5 Rammeaftalen om det sociale kapitel, der bl.a. omhandler muligheden for ans\u00e6ttelse i fleksjob, ans\u00e6ttelse med l\u00f8ntilskud (tidligere sk\u00e5nejob), men ogs\u00e5 forskellige andre typer af ans\u00e6ttelser p\u00e5 s\u00e6rlige vilk\u00e5r. Aftalen er indg\u00e5et imellem parterne p\u00e5 det kommunale arbejdsmarked.\n"}