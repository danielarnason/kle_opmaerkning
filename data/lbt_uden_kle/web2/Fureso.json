{"classes":[{"id":"","title":""}],"title":"Fures\u00f8","text":"Fures\u00f8 og det omkringliggende landskab h\u00f8rer til blandt Lyngby-Taarb\u00e6k Kommunes mest rekreative og smukke naturomr\u00e5der. S\u00f8en, der gr\u00e6nser op til de tre kommuner - Lyngby-Taarb\u00e6k, Fures\u00f8 og Rudersdal, er med en maks. dybde p\u00e5 37,7 meter og et areal p\u00e5 935 hektar b\u00e5de Danmarks dybeste og Nordsj\u00e6llands anden st\u00f8rste. Fures\u00f8 er desuden den st\u00f8rste s\u00f8 i M\u00f8lle\u00e5systemet. \u00c5ret rundt kan du nyde natur- og dyrelivet i og omkring Fures\u00f8, og der er et fint udvalg af udend\u00f8rs aktiviteter, hvad enten du er til sejlads, badning, fiskeri, l\u00f8be- eller vandreture. Fakta om Fures\u00f8 Areal: 935 hektar Middeldybde: 13,6 meter St\u00f8rste dybde: 37,7 meter Volumen: 127 millioner kubikmeter Danmarks st\u00f8rste s\u00f8iltning Fures\u00f8 var f\u00f8r i tiden en af Nordeuropas mest rene og artsrige s\u00f8er, men p\u00e5 grund af udledning af urenset spildevand i midten af 1900-tallet blev s\u00f8en uklar og plaget af kraftige algeopblomstringer. I \u00e5rene 2003-2006 gennemf\u00f8rte Frederiksborg Amt og Farum Kommune med EU-st\u00f8tte Danmarks st\u00f8rste iltningsprojekt, hvor skalle og brasen blev fisket op, og der blev udledt ren ilt til vandet n\u00e6r s\u00f8ens bund. Effekten af projektet var m\u00e5lbar. I perioden 2007-2009 blev Fures\u00f8s tilstand registreret som den bedste i 40 \u00e5r. Samtidig viste en unders\u00f8gelse i 2008, at undervandplanter igen bredte sig over store dele af s\u00f8en. Selvom projektet blev afsluttet i 2006, forts\u00e6tter Fures\u00f8 Kommune arbejdet med at ilte s\u00f8en indtil udgangen af 2012, hvor den nuv\u00e6rende finasiering stopper. S\u00f8iltningens positive effekt p\u00e5 Fures\u00f8s generelle tilstand er markant, og is\u00e6r dyrelivet har f\u00e5et bedre levevilk\u00e5r. Derfor arbejdes der nu p\u00e5 at finde en vedvarende l\u00f8sning, s\u00e5 iltningen af s\u00f8en kan forts\u00e6tte fremover. Du kan l\u00e6se mere om iltning af s\u00f8en p\u00e5 Fures\u00f8 Kommunes hjemmeside. Generelle regler Der m\u00e5 ikke etableres broer, havne, kystsikring m.m uden tilladelse fra Naturstyrelsen Du m\u00e5 ikke fjerne tr\u00e6er, buske, r\u00f8rskov m.m. uden tilladelse fra Naturstyrelsen Det er ikke tilladt at l\u00e6gge b\u00f8jer, forankringssten m.m. ud uden tilladelse fra Naturstyrelsen Reglerne er is\u00e6r relevante for naboer til s\u00f8en. L\u00e6s i \u00f8vrigt bekendtg\u00f8relsen for f\u00e6rdsel p\u00e5 Fures\u00f8en . Badning Det er muligt at bade flere steder i Fures\u00f8, og der findes tre friluftsbade. Ved Frederiksdal Fribad, der ligger i Lyngby-Taarb\u00e6k Kommune samt ved Kinabugten og Fures\u00f8badet , som ligger i henholdsvis Rudersdal og Fures\u00f8 Kommune. L\u00e6s mere om badning i kommunen. Dykning Du kan frit snorkeldykke i s\u00f8en, mens det kr\u00e6ver en tilladelse fra Naturstyrelsen, hvis du vil dykke med flaske. L\u00e6s om ans\u00f8gningsproceduren . Sejlads Det er tilladt for alle at sejle i kano, kajak, rob\u00e5de og sejljoller eller windsurfe p\u00e5 Fures\u00f8. Hvis du vil sejle med motor, skal du s\u00f8ge om tilladelse hos Naturstyrelsen. Skilte markerer, hvor du m\u00e5 l\u00e6gge til land. Baadfarten sejler p\u00e5 s\u00f8en i sommerperioden, og der er en del kano-, kajak- og roklubber i omr\u00e5det. Foretr\u00e6kker du selv at gribe \u00e5rerne, kan du leje rob\u00e5de, kanoer og kajakker ved Nybro og Frederiksdal . Fiskeri Det er tilladt for alle at lystfiske i Fures\u00f8, men du m\u00e5 ikke fange \u00e5l eller bruge ruser. Husk ogs\u00e5 at du skal indl\u00f8se fisketegn, f\u00f8r du fisker i s\u00f8en. Pensionister og b\u00f8rn under 18 \u00e5r er dog undtaget denne regel. Fiskebestanden i Fures\u00f8 er meget varieret, og de f\u00f8lgende arter er alle registreret i s\u00f8en: smelt, \u00e5l, gedde, skalle, brasen, aborre, rudskalle, l\u00f8je, karusse, suder, knuder, hork, nipigget hundestejle, regnsl\u00f8je og sandart. Det tidligere K\u00f8benhavns Amt har lavet en guide til gode fiskesteder ved blandt andet Fures\u00f8. Husk at du skal indl\u00f8se fisketegn , f\u00f8r du fisker i s\u00f8en. Pensionister og b\u00f8rn under 18 \u00e5r er dog undtaget denne regel. L\u00e6s mere om lyst- og fritidsfiskeri hos Fiskeridirektoratet . Vandre- og cykelruter Der findes flere gode ruter, hvor du kan teste g\u00e5- eller cykelbenene, i de gr\u00f8nne omr\u00e5der n\u00e6r Fures\u00f8. Du kan fx f\u00f8lge stien, der l\u00f8ber langs kanten af s\u00f8en fra Hjortholm og op til Fures\u00f8badet i s\u00f8ens vestlige del. Skovdistriktet har ogs\u00e5 lavet en 26 kilometer lang mountainbike-rute , der f\u00f8rer dig gennem Jonstrup Vang, Hareskoven, Frederiksdal Storskov og N\u00f8rreskoven. Vis hensyn til de andre brugere af vandre- og cykelruterne og f\u00f8lg retningslinjerne for f\u00e6rdsel p\u00e5 cykel i skoven. Find flere forslag til cykel- og vandreture p\u00e5 Motionsportalen . Beskyttet natur Fures\u00f8 h\u00f8rer under den internationale naturbeskyttelsesordning Natura 2000 , og der er udpeget b\u00e5de habitat- og fuglebeskyttelsesomr\u00e5der omkring s\u00f8en. Is\u00e6r Fures\u00f8s fugleliv er varieret. Her holder mange forskellige sv\u00f8mmefugle til, og du kan v\u00e6re heldig at se knopsvaner, toppet og gr\u00e5strubet lappedykkere, gr\u00e5\u00e6nder, trold\u00e6nder, hvin\u00e6nder, blish\u00f8ner og stor skalleslugere, n\u00e5r du g\u00e5r tur i omr\u00e5det. Andre fugle, der bruger s\u00f8en som yngle- eller boplads, er krager, m\u00e5ger, skarver, fiske\u00f8rne, isfugle, vandst\u00e6re og fiskehejrer. Fures\u00f8 er desuden et 3-omr\u00e5de under Naturbeskyttelsesloven. Paragraffen omfatter alle s\u00f8er over 100 m2. Beskyttelsen betyder, at der som udgangspunkt ikke m\u00e5 \u00e6ndres p\u00e5 s\u00f8ens tilstand. En \u00e6ndring kan fx v\u00e6re at etablere bade- og b\u00e5debroer eller uds\u00e6tte fisk og \u00e6nder. Hvis du er i tvivl om, hvor Fures\u00f8s beskyttede naturomr\u00e5der er, kan du s\u00f8ge efter og se dem p\u00e5 kommunens digitale kort . Istidsrelikter Fures\u00f8 er en del af et tunnelsystem, der blev skabt for tusinder af \u00e5r siden, da istidens kalot smeltede. Den smeltede is skabte floder med et vandtryk s\u00e5 kraftigt, at vandet lavede huller i undergrunden. I dag har s\u00f8en stadig dyreliv fra istiden. De to krebsdyr, Mysis relicta og Pallasea quadrispinosa, er observeret i s\u00f8en. Dyrene kaldes istidsrelikter eller reliktkrebs, fordi de overlevede ishavets tilbagetr\u00e6kning. Mysis relicta eksisterer i Danmark kun i Fure\u00f8sen, mens Pallasea quadrispinosa ogs\u00e5 findes i Esrum S\u00f8. V\u00e6rd at se Brug en pause fra aktiviterne p\u00e5 og i vandet til at udforske landskabet omkring Fures\u00f8. Inden for kommunegr\u00e6nsen finder du Frederiksdal Skov, Fures\u00f8parken, Frederiksdal Fribad og Hjortholm Voldsted. Lidt l\u00e6ngere mod \u00f8st, kan du opleve N\u00f8rreskov, N\u00e6sseslottet, Kollekolle, Svenskeb\u00f8gene og Von Langens Plantage. Find pjecer og links til mere information om sev\u00e6rdigheder og f\u00e5 inspiration til naturoplevelser i h\u00f8jre side eller brug Ud i Naturen-kortet . L\u00e6s ogs\u00e5: Vandretursfolder fra Naturstyrelsen Tr\u00e6er ved Fures\u00f8\n"}