{"classes":[{"id":"","title":""}],"title":"Erhvervsstrategi","text":"Lyngby-Taarb\u00e6k Kommunes erhvervsstrategi 2006-2009 Erhvervsstrategien er udarbejdet af Lyngby-Taarb\u00e6k Erhvervsr\u00e5d og godkendt af Kommunalbestyrelsen den 28. august 2006. Erhvervsstrategiens form\u00e5l er at give eksisterende og nye virksomheder gode rammebetingelser for v\u00e6kst og udvikling i Lyngby-Taarb\u00e6k Kommune. Erhvervsstrategien skal ses p\u00e5 tv\u00e6rs af sektorer og d\u00e6kker flere af kommunens indsatsomr\u00e5der som f.eks. planl\u00e6gning, infrastruktur, milj\u00f8, besk\u00e6ftigelse uddannelse og forskning. Kommunen er en helhed Det er kommunalbestyrelsens m\u00e5l at fastholde og forst\u00e6rke Lyngby-Taarb\u00e6ks position som en kommune med et forskelligartet erhvervsliv med mange arbejdspladser, et udbygget handelsliv og en moderne infrastruktur. Endvidere med et mangfoldigt udbud af uddannelsesinstitutioner, gode skoler og daginstitutioner, et aktivt kultur- og fritidsliv, gr\u00f8nne rekreative omr\u00e5der og en god kommunal service. Kgs. Lyngby skal fortsat udvikles, s\u00e5 byens status som regionalcenter fastholdes og forst\u00e6rkes. Sidel\u00f8bende hermed skal der skabes mulighed for udvikling i lokalomr\u00e5derne, herunder bydelscentrene Virum, Sorgenfri og Lundtofte. Kommunen er i realiteten udbygget, hvorfor der ikke kan udl\u00e6gges nye st\u00f8rre erhvervsomr\u00e5der. Der er inden for de eksisterende erhvervsomr\u00e5der visse steder mulighed for, at der kan ske en fort\u00e6tning. En anden udviklingsmulighed er at omdanne visse omr\u00e5der til kontorerhverv i takt med den generelle samfundsudvikling fra industrisamfund til informations- og kommunikationssamfund. Lyngby-Taarb\u00e6k er en del af hovedstadsomr\u00e5det Lyngby-Taarb\u00e6k Kommune er en del af hovedstadsomr\u00e5det og den samlede \u00d8resundsregion. En stor del af kommunens borgere har arbejde uden for kommunen, ligesom mange borgere fra andre kommuner i regionen og store dele af Sj\u00e6lland arbejder p\u00e5 virksomheder her i kommunen. Der er flere indpendlere end udpendlere, hvilket afspejler byens position som regionalt center. For at fremme denne position arbejder kommunen for, at Lyngby-Taarb\u00e6k placeres centralt i den regionale erhvervsudvikling i et aktivt samspil med Danmarks V\u00e6kstr\u00e5d og de regionale v\u00e6kstfora. Kommunen deltager gerne i tv\u00e6rkommunal erfaringsudveksling og samarbejde om erhvervsudvikling. Mange kreative borgere og arbejdspladser I Lyngby-Taarb\u00e6k er der mange borgere og virksomheder, der arbejder med viden, ideer og udvikling. Det er kreativiteten, der skal sikre v\u00e6kst og \u00f8konomi i fremtiden, og med de kreative ressourcer st\u00e5r lokalsamfundet godt rustet til fremtidens erhvervsm\u00e6ssige udfordringer. Kommunen vil arbejde for at bevare og styrke positionen som kreativ kommune, bl.a. ved at synligg\u00f8re kommunens kreative ressourcer over for virksomheder og borgere ved at fastholde og tiltr\u00e6kke vidensintensive virksomheder og ved at fokusere p\u00e5 kulturelle tilbud og rekreative omr\u00e5der. Lyngby-Taarb\u00e6k Kommune tilrettel\u00e6gger sin erhvervsservice med respekt for globaliseringens udfordringer. Varer, informationer og finanser krydser landegr\u00e6nser som aldrig f\u00f8r. Lokalsamfundets kreative ressourcer g\u00f8r det muligt at m\u00f8de globaliseringen med uddannelse, forskning og innovation. Styrket dialog mellem kommune og erhvervsliv Lyngby-Taarb\u00e6k Kommune skal have et t\u00e6t samarbejde med det lokale erhvervsliv og de store uddannelsesinstitutioner. Gennem dialog med virksomhederne skal den kommunale erhvervsservice tilpasses og forbedres b\u00e5de p\u00e5 de egentlige myndighedsomr\u00e5der og i form af r\u00e5dgivning med fokus p\u00e5 innovation og udvikling af virksomheder. Kommunens erhvervsr\u00e5d spiller i denne forbindelse en vigtig rolle. Erhvervsr\u00e5dets opgave er at r\u00e5dgive kommunen om erhvervsudvikling samt at styrke informationsudvekslingen mellem det lokale er hvervsliv og kommunen. Moderne infrastruktur En fortsat erhvervsudvikling kr\u00e6ver en god og smidig infrastruktur. Kommunen vil arbejde for at forbedre trafikforholdene gennem nye trafikl\u00f8sninger og parkeringsmuligheder. Let dataadgang og hurtig dataoverf\u00f8rsel overalt vil v\u00e6re til gavn for erhvervsliv og borgere og \u00f8ge muligheden for etablering af hjemmearbejdspladser. Hensyn til milj\u00f8, arbejdsmilj\u00f8 og sundhed Der skal tages hensyn til milj\u00f8et i erhvervsudviklingen - af hensyn til borgerne, naturressourcerne og de enkelte virksomheder og deres ansatte. Det g\u00e6lder i forbindelse med lokalisering af nye virksomheder, valg af trafikl\u00f8sninger, forureningsbek\u00e6mpelse, affaldsh\u00e5ndtering og milj\u00f8godkendelse af de enkelte virksomheder. Kommunen \u00f8nsker at st\u00f8tte det gode arbejdsmilj\u00f8 p\u00e5 de lokale arbejdspladser, og vil i samarbejde med virksomhederne arbejde for forebyggelse og sundhedsfremme. Uddannelse og forskning Gode uddannelsesmuligheder er en krumtap i en kreativ kommune, b\u00e5de for virksomheder og borgere. Kommunen \u00f8nsker at udvikle sin position som internationaluddannelsesby med et bredt udbud af ungdomsuddannelser, voksen- og efteruddannelser, samt korte, mellemlange og videreg\u00e5ende uddannelser. Uddannelsesstederne og de studerende skal indg\u00e5 som en integreret del af lokalsamfundet. Med Danmarks Tekniske Universitet i spidsen st\u00e5r kommunen st\u00e6rkt hvad ang\u00e5r uddannelse, forskning og innovation p\u00e5 h\u00f8jt internationalt niveau. Samarbejdet mellem DTU og private virksomheder skal \u00f8ges, f.eks. ved at skabe virksomheder og iv\u00e6rks\u00e6tteri i tilknytning til DTU p\u00e5 DTU s omr\u00e5de. Det giver mulighed for, at forskningsresultaterne i h\u00f8jere grad oms\u00e6ttes til nye vidensintensive produkter p\u00e5 et globaliseret marked. Den lokale besk\u00e6ftigelse Kommunen betragter det som et selvst\u00e6ndigt m\u00e5l at fastholde og om muligt udvide antallet af lokale arbejdspladser. Service til virksomhederne i forbindelse med rekruttering af kvalificeret arbejdskraft st\u00e5r h\u00f8jt p\u00e5 dagsordenen. Med kommunalreformen f\u00e5r virksomhederne en indgang til besk\u00e6ftigelsesomr\u00e5det. Kommunen prioriterer endvidere en tidlig og forebyggende indsats for at nedbringe sygefrav\u00e6ret og \u00f8ge fastholdelsen p\u00e5 arbejdspladserne. Kommunen indg\u00e5r og udvikler sociale partnerskabsaftaler med lokale virksomheder med det rummelige arbejdsmarked som omdrejningspunkt. Kommunens indsats for den lokale besk\u00e6ftigelse sker i et samspil med arbejdsmarkedets organisationer og det lokale besk\u00e6ftigelsesr\u00e5d. Fremtidens virksomheder i Lyngby-Taarb\u00e6k Kommune Kommunen vil fortsat arbejde for et st\u00e6rkt og varieret erhvervsliv. F\u00f8rst og fremmest intensiveres indsatsen for vidensintensive virksomheder og detailhandlen. Endvidere vil kommunen styrke sin profil som rekreativ kommune med hovedv\u00e6gten lagt p\u00e5 de gr\u00f8nne omr\u00e5der, museer, hotel- og restaurationslivet, Dyrehavsbakken og en bred vifte af kulturtilbud. Copenhagen Capacity Visit copenhagen Det gr\u00f8nne omr\u00e5de\n"}