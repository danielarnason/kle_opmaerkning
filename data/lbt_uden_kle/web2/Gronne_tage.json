{"classes":[{"id":"","title":""}],"title":"Gr\u00f8nne tage","text":"H\u00e5rdf\u00f8re planter, som fx stenurter, stauder, gr\u00e6s eller mos, gror ovenp\u00e5 den almindelige tagkonstruktion, hvor der bl.a. er s\u00f8rget for dampsp\u00e6rre, isolering og vandt\u00e6t membran. Planterne kan suge op til cirka halvdelen af det regnvand, der rammer taget, hvorefter vandet langsomt fordamper. Gr\u00f8nne tage fungerer i princippet p\u00e5 alle slags bygninger: parcelhuse, garager, etageboliger, erhvervsbygninger og forretningsomr\u00e5der. FOTO KOMMER Augustenborgs gr\u00f8nne taghave i Malm\u00f8. Hvad er fordelene ved et gr\u00f8nt tag? Planternes evne til at forsinke og suge regnvand, som senere fordamper fra taget, sparer ikke kun kloakkerne for ekstra vandm\u00e6ngder. Et gr\u00f8nt tag kan ogs\u00e5 ses p\u00e5 varmeregningen, fordi planterne hj\u00e6lper med at isolere bygningen. Du kan ogs\u00e5 gl\u00e6de dig over et mere holdbart tag, fordi planterne beskytter tagbel\u00e6gningen mod uv-str\u00e5ling. Et typisk tagpaptag holder cirka 15 \u00e5r, mens et gr\u00f8nt tag har en holdbarhed p\u00e5 op til 50 \u00e5r. N\u00e5r f\u00f8rst du har lavet dit gr\u00f8nne tag, kr\u00e6ver det stort set ingen vedligeholdelse. Planterne passer sig selv, og ukrudt har sv\u00e6rt ved at gro, fordi taget t\u00f8rrer ud mellem regnskyl. Hvordan f\u00e5r du et gr\u00f8nt tag? Du kan k\u00f8be m\u00e5tter med planter, der t\u00e5ler t\u00f8rke. M\u00e5tterne f\u00e5s i forskellige farver og l\u00e6gges direkte p\u00e5 taget. Du kan ogs\u00e5 f\u00e5 hj\u00e6lp hos flere taggartnere, som har specialiseret sig i at lave gr\u00f8nne tag. Det er vigtigt at unders\u00f8ge, om taget egner sig til beplantning, f\u00f8r du g\u00e5r i gang med arbejdet. Bygningen skal have et fladt tag eller en h\u00e6ldning p\u00e5 maks. 30 grader, da planterne ellers risikerer at glide af taget. Tjek ogs\u00e5 at tagkonstruktionen er st\u00e6rk nok til at b\u00e6re v\u00e6gten af et gr\u00f8nt tag. F\u00e5 eventuelt en fagmand til at vurdere om dit tag egner sig eller ej. Hvad med \u00f8konomien? I flere kommuner kan du f\u00e5 refunderet en procentdel af det, du har betalt for at blive koblet til kloaksystemet, hvis du etablerer et gr\u00f8nt tag. Den l\u00f8sning er ogs\u00e5 under overvejelse i Lyngby-Taarb\u00e6k Kommune. Du kan f\u00e5 tilskud, hvis du f\u00e5r andre til at etablere en faskine for dig. Den 1. juni 2011 tr\u00e5dte BoligJobordningen i kraft, som giver skattefradrag p\u00e5 udgifterne til h\u00e5ndv\u00e6rkernes arbejdsl\u00f8n. L\u00e6s mere om muligheden for tilskud p\u00e5 BoligJobordningens hjemmeside . Husk at s\u00f8ge tilladelse! V\u00e6r opm\u00e6rksom p\u00e5 kravene fra byggelovgivningen og byggereglementet f\u00f8r du anl\u00e6gger et gr\u00f8nt tag. Du skal bl.a. overholde nogle afstandskrav til andre bygninger p\u00e5 samme matrikel, til naboskel, sti- og vejmidte. Samtidig skal den g\u00e6ldende lokalplan for omr\u00e5det tillade, at du \u00e6ndrer tagets udseende. Kontakt altid kommunens Center for Milj\u00f8 ogPlan, inden du g\u00e5r i gang med arbejdet.\n"}