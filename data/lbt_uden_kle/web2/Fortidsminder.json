{"classes":[{"id":"","title":""}],"title":"Fortidsminder","text":"I Lyngby-Taarb\u00e6k Kommune er de historiske spor i landskabet er liges\u00e5 forskellige, som de er mange. Her er bl.a. gravh\u00f8je fra oldtiden, j\u00e6ttestuer fra stenalderen, huse fra vikingetiden og bef\u00e6stninger fra nyere tid. Fortidsminderne hj\u00e6lper os til bedre at forst\u00e5, hvordan vores forf\u00e6dre levede i Danmark. Derfor skal de bevares og plejes, s\u00e5 vigtig viden ikke forsvinder. Af samme \u00e5rsag er en stor del af fortidsminderne fredede, s\u00e5 de kommende generationer ogs\u00e5 er sikret adgang til en bid af historien. Hvor er fortidsminderne? P\u00e5 Kulturarvstyrelsens hjemmeside for Fund og Fortidsminder kan du selv s\u00f8ge efter oplysninger om de fortidsminder, der er registreret i Lyngby-Taarb\u00e6k Kommune. Du kan se p\u00e5 kort, pr\u00e6cis hvor fortidsminderne ligger, og ved at indtaste din egen adresse kan du finde ud af, om nogle af dem ligger p\u00e5 eller i n\u00e6rheden af din bop\u00e6l. Du kan ogs\u00e5 f\u00e5 informationer om fortidsmindernes type, hvilken tidsperiode de stammer fra, hvor mange udgravninger og unders\u00f8gelser der er lavet p\u00e5 de enkelte steder og ikke mindst hvilke sp\u00e6ndende ting, der er fundet. P\u00e5 kommunekort er det ogs\u00e5 muligt at se en vejledende registrering af kommunens fortidsminder. Hvem passer p\u00e5 fortidsminderne? Det er Kulturarvstyrelsen, som holder \u00f8je med, at forholdene omkring landets fredede fortidsminder er i orden. Hvert femte \u00e5r f\u00f8rer styrelsen tilsyn med fortidsminderne og kigger efter eventuelle skader, som skal repareres. Samtidig kontrollerer styrelsen ogs\u00e5, at der ikke bygges for t\u00e6t p\u00e5 eller graves i n\u00e6rheden af fredede fortidsminder. I f\u00f8lge museumsloven skal der altid v\u00e6re en br\u00e6mme p\u00e5 to meter omkring fredede fortidsminder, hvor jorden ikke m\u00e5 dyrkes. Kommunen har ansvaret for, at de kommunale fortidsminder bliver plejet. 100 meter beskyttelseslinje De fleste synlige fortidsminder er omkranset af en beskyttelseslinje p\u00e5 100 meter. Linjen s\u00f8rger for, at der altid er et godt udsyn til fortidsmindet, samtidig med at de ark\u00e6ologiske lag i jorden bliver beskyttet. Der m\u00e5 alts\u00e5 ikke graves r\u00f8r ned, bygges eller plantes skov m.m. i omr\u00e5det omkring et fortidsminde indenfor en afstand af 100 meter. Det er kommunen, der s\u00f8rger for, at reglerne om beskyttelseslinjerne bliver overholdt. Du kan s\u00f8ge om dispensation fra 100 meter reglen hos kommunen, men v\u00e6r opm\u00e6rksom p\u00e5, at en dispensation kr\u00e6ver helt s\u00e6rlige forhold. Har du fortidsminder p\u00e5 din grund? Hvis du har et fortidsminde p\u00e5 din ejendom, m\u00e5 du gerne selv st\u00e5 for den almindelige pleje, som fx at sl\u00e5 gr\u00e6s eller fjerne tr\u00e6er og buske. Du m\u00e5 ikke begynde p\u00e5 st\u00f8rre restaureringsopgaver, og hvis du er i tvivl om reglerne for pleje, kan du altid sp\u00f8rge os i kommunen. Har du ikke tid eller lyst til at pleje et fortidsminde p\u00e5 din grund, kan kommunen ogs\u00e5 overtage opgaven. L\u00e6s ogs\u00e5 Natur- og kulturbeskyttelse Naturbeskyttelse - 3 Bygge- og beskyttelseslinjer Fredninger Natura 2000 og bilag IV-arter\n"}