{"classes":[{"id":"","title":""}],"title":"Retningslinjer for praktik- og elevordninger i Lyngby-Taarb\u00e6k Kommune","text":"Overordnede retningslinjer for praktik- og elevordninger I Lyngby-Taarb\u00e6k Kommune har vi en personalepolitik, der bl.a. beskriver de personalepolitiske v\u00e6rdier for det kollegiale samspil og den attraktive arbejdsplads. Retningslinjerne for praktik- og elevordninger tager s\u00e5ledes udgangspunkt i disse v\u00e6rdier og g\u00e6ldende lovgivning, ligesom de skal ses i sammenh\u00e6ng med de \u00f8vrige retningslinier i personalepolitikken. Det er Lyngby-Taarb\u00e6k Kommunes \u00f8nske at uddannelsessystemet for praktik- og elevordninger tilrettel\u00e6gges s\u00e5ledes, at det tilgodeser behovet for at ans\u00e6tte unge\/voksenelever til en uddannelse i den kommunale virksomhed. Eleverne skal have en uddannelse, der b\u00e5de giver grundlag for deres fremtidige arbejdsliv og bidrager til deres personlige og faglige udvikling og samfundets indvirkning p\u00e5 dette. Der l\u00e6gges s\u00e5ledes v\u00e6gt p\u00e5, at tilbyde en attraktiv, bred og faglig velfunderet elevuddannelse, der kan danne basis for en fremtid p\u00e5 arbejdsmarkedet, herunder at mulighederne for fast besk\u00e6ftigelse i kommunen efter endt uddannelse tilbydes, s\u00e5fremt det er muligt. Uddannelsen skal kvalificere eleven til at varetage opgavel\u00f8sninger inden for virksomhedens omr\u00e5der. Eleven skal opn\u00e5 konkret faglig viden og f\u00e6rdighed samt personlig kompetence til selvst\u00e6ndigt og effektivt at planl\u00e6gge og varetage almindeligt forekommende arbejdsopgaver. Uddannelsen skal tilrettel\u00e6gges p\u00e5 en s\u00e5dan m\u00e5de, at eleven opn\u00e5r de kompetencer, der omfatter uddannelsens f\u00e6llesm\u00e5l og specialem\u00e5l inden for respektive omr\u00e5der. Praktikuddannelsen skal videref\u00f8re, udbygge og supplere de kvalifikationer, som er opn\u00e5et gennem teoriundervisningen, s\u00e5ledes at eleven kan opn\u00e5 f\u00e6rdigheder og viden samt personlige kompetencer til selvst\u00e6ndigt at planl\u00e6gge og gennemf\u00f8re en effektiv opgavel\u00f8sning. Lyngby-Taarb\u00e6k Kommune l\u00e6gger v\u00e6gt p\u00e5, at praktikuddannelsen tilrettel\u00e6gges s\u00e5ledes, at fortsat teoriundervisning og praktikuddannelse underst\u00f8tter hinanden. L\u00e6ringssynet, der arbejdes ud fra er Ansvar for egen l\u00e6ring. Det betyder, at eleven skal v\u00e6re aktiv om egen uddannelse, tage medansvar for at n\u00e5 m\u00e5lene for praktikuddannelsen og i \u00f8vrigt v\u00e6re motiveret for at l\u00e6re. Samtidig skal Lyngby-Taarb\u00e6k Kommune stille kompetente vejlederressourcer til r\u00e5dighed for at eleven kan arbejde konstruktivt med uddannelsen. Vejlederne skal sikre, at eleven opn\u00e5r en alsidig opl\u00e6ring i de enkelte arbejdsfunktioner, der er tilknyttet uddannelsen s\u00e5 eleven selvst\u00e6ndigt og effektivt kan udf\u00f8re disse. Opl\u00e6ringen i de enkelte arbejdsopgaver skal s\u00e5 vidt muligt b\u00e5de tilpasses virksomhedens arbejdsgange, og elevens fortsatte l\u00e6ring. Den praktiske opl\u00e6ring skal desuden underst\u00f8tte udviklingen af elevens personlige kvalifikationer og udvikle elevens evne til samarbejde og til at l\u00f8se nye problemstillinger. M\u00e5let er, at eleven efter endt uddannelse kan udf\u00f8re arbejdsopgaver og beherske metoder til opgavel\u00f8sning af forskelligartede arbejdsopgaver inden for respektive omr\u00e5der, s\u00e5vel i den interne drift som i den eksterne drift. Der l\u00e6gges tillige v\u00e6gt p\u00e5 at eleven behersker de basale arbejdsrutiner, der er g\u00e6ldende for virksomheden samt de tekniske hj\u00e6lpemidler, der anvendes p\u00e5 det enkelte praktiksted. Endelig er det m\u00e5let, at eleven opn\u00e5r personlige kvalifikationer, som bevirker, at eleven udviser selvst\u00e6ndighed, samarbejdsevner, ansvarsbevidsthed samt evner til at overskue helheden i den offentlige virksomhed. Det tilstr\u00e6bes, at Lyngby-Taarb\u00e6k Kommune l\u00f8bende ans\u00e6tter et antal elever prim\u00e6rt inden for f\u00f8lgende omr\u00e5der: Den kommunale administration Den kommunale \u00e6ldreomsorg Teknisk udend\u00f8rs drift Catering Derudover vil Lyngby-Taarb\u00e6k Kommune i et vist omfang kunne tilbyde kortere praktikophold for folkeskoleelever, handelsskoleelever, studerende m.fl. efter n\u00e6rmere aftale inden for respektive omr\u00e5der. Desuden vil personer, der f.eks. er under uddannelse som l\u00e6rere, p\u00e6dagoger, socialr\u00e5dgivere m.fl. tillige have mulighed for kortere praktikophold i kommunen efter n\u00e6rmere aftale inden for de enkelte fagomr\u00e5der. Uddannelsesplanen et vigtigt v\u00e6rkt\u00f8j God uddannelse kr\u00e6ver planl\u00e6gning. Et veltilrettelagt uddannelsesforl\u00f8b er et vigtigt grundlag, som er med til at sikre, at eleven f\u00e5r en uddannelse, der lever op til nutidens krav og sikre, at Lyngby-Taarb\u00e6k Kommune fortsat kan rekruttere medarbejdere. Hensigten med uddannelsesplanen og evalueringssamtalerne er, at eleven og praktikstedet l\u00f8bende f\u00f8lger op p\u00e5 den aftale om uddannelse, der er indg\u00e5et, og dermed i f\u00e6llesskab skaber de bedste muligheder for en faglig og personlig udvikling. Praktikstedet skal derfor udarbejde en uddannelsesplan for hver elev. Uddannelsesplanen skal v\u00e6re i overensstemmelse med uddannelsesreglerne og m\u00e5l inden for de respektive faglige omr\u00e5der. Anvendelsen af uddannelsesplanen styrker tilrettel\u00e6ggelsen af et bredt kvalificerende uddannelsesforl\u00f8b for eleven, og giver s\u00e5ledes eleven og praktikstedet et overblik over hele forl\u00f8bet. Uddannelsesplanen udarbejdes i forbindelse med indg\u00e5else af uddannelsesaftalen og skal sikre elevens fortsatte l\u00e6ring. Uddannelsesplanen b\u00f8r som minimum indeholde f\u00f8lgende elementer: Et introduktionsprogram, s\u00e5 eleven fra starten l\u00e6rer praktikstedets ansatte, arbejdsomr\u00e5der og samarbejdspartnere, at kende. Oversigt over uddannelsesforl\u00f8bet indeholdende en beskrivelse af forskellige typer af opgavel\u00f8sninger\/arbejdsopgaver eleven skal indg\u00e5 i med periodeangivelser f.eks. et l\u00e6ringsprogram. Oversigt over uddannelsesansvarlig\/vejledere i den respektive uddannelse. Tidspunkter for planlagte evalueringssamtaler. Uddannelsesplanen er en hj\u00e6lp til at skabe og bevare overblikket over, hvor eleven er i sit uddannelsesforl\u00f8b. Uddannelsesplanen sikrer, at eleven n\u00e5r de m\u00e5l, der er med uddannelsen og skaber mulighed for samspil mellem teoriundervisning og praktikuddannelse. Evalueringssamtalerne tager udgangspunkt i elevens opn\u00e5ede niveau og skal bl.a. omhandle, hvordan den forudg\u00e5ende periode er g\u00e5et, og hvilke m\u00e5l der er for den kommende periode. Uddannelsesplanen skal l\u00f8bende justeres i forbindelse med samtalerne. Det forventes, at eleven er velforberedt til evalueringssamtalerne. Lokale retningslinjer for praktik- og elevordninger Der er udarbejdet lokale retningslinjer (niveau C), som n\u00e6rmere beskriver form\u00e5l og indhold i erhvervsuddannelserne og social- og sundhedsuddannelserne vedr. de faglige uddannelsesforl\u00f8b inden for de enkelte omr\u00e5der, f.eks. offentlig administration, den kommunale \u00e6ldreomsorg, gartneromr\u00e5det m.fl. Du kan hente disse retningslinjer som PDF-dokument via dette link: Kontorelevuddannelse\n"}