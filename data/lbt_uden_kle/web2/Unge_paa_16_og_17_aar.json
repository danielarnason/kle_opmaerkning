{"classes":[{"id":"","title":""}],"title":"Unge p\u00e5 16 og 17 \u00e5r","text":"Du kan forts\u00e6tte i Den Kommunale Tandpleje, indtil du fylder 18 \u00e5r. Tandplejetilbuddet er gratis og udf\u00f8res p\u00e5 den klinik, hvor du hele tiden er kommet. Du kan dog frit v\u00e6lge mellem kommunens klinikker ved at meddele det til den lokale tandklinik eller til Tandplejens administration. Vi unders\u00f8ger og behandler dig efter behov med intervaller p\u00e5 12, 15 eller 18 m\u00e5neder. Som 16 eller 17-\u00e5rig kan du v\u00e6lge at benytte en praktiserende tandl\u00e6ge i stedet for den kommunale tandpleje. Hvis du \u00f8nsker at g\u00e5 hos en praktiserende tandl\u00e6ge, skal du meddele dette skriftligt til Tandplejens administration, som herefter indg\u00e5r en aftale med tandl\u00e6gen. N\u00e5r denne aftale er p\u00e5 plads, meddeler vi den praktiserende tandl\u00e6ge, hvorn\u00e5r du kan indkaldes til eftersyn. Der g\u00e6lder de samme intervaller, som hos os. Tandb\u00f8rstning Det er vigtigt, at du bliver ved med at b\u00f8rste dine t\u00e6nder to gange om dagen. K\u00f8b dig en god tandb\u00f8rste og en tandpasta med en flourindhold p\u00e5 min. 1450 ppmF-. Husk at skifte din tandb\u00f8rste ud j\u00e6vnligt. Kost og drikkevaner Den kost du spiser er afg\u00f8rende for, om dine t\u00e6nder bliver \u00f8delagt. Sukker i mad eller drikke danner syre, fordi vores mundbakterier nedbryder sukkeret til syre. Hvis du har et stort forbrug af sukker fra slik og sodavand, \u00f8ges risikoen for plak og huller. Sodavand \u00e6tser t\u00e6ndernes overflade, og en syreskade (erosion) er en uoprettelig skade. Vores t\u00e6nder har et tyndt emaljelag. For meget syre g\u00f8r, at dette emaljelag helt kan forsvinde. Herefter kan t\u00e6nderne meget hurtigt destrueres fuldst\u00e6ndigt. L\u00e6s mere om kost, drikkevaner, piercing, tandblegning m.v. p\u00e5 www.dinmund.dk N\u00e5r du fylder 18 \u00e5r Det gratis kommunale tandplejetilbud oph\u00f8rer ved 18-\u00e5rs alderen. G\u00e5r du til tandl\u00e6ge hos os, vil vi omkring din 18 \u00e5rs f\u00f8dselsdag sende en indkaldelse til et afsluttende tandeftersyn, og vi vil f\u00e6rdigg\u00f8re igangv\u00e6rende behandling. Vi beder dig ogs\u00e5 give os navnet p\u00e5 den praktiserende tandl\u00e6ge, som du \u00f8nsker at g\u00e5 hos, n\u00e5r du er fyldt 18 \u00e5r. S\u00e5 s\u00f8rger vi for overf\u00f8rsel af relevant materiale til den valgte tandl\u00e6ge.\n"}