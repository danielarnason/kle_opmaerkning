{"classes":[{"id":"","title":""}],"title":"Aftale om almindelig vedligeholdelse af private f\u00e6llesveje","text":"Kommunen har indg\u00e5et aftale om den almindelige vedligeholdelse af private f\u00e6llesveje med grundejere med ejendomme langs ca. 53 km private f\u00e6llesveje ud af i alt ca. 95 km private f\u00e6llesveje. Aftalen omfatter vedligeholdelsen af vejen, dog med undtagelse af vedligeholdelse af overk\u00f8rsler, bump og andre f\u00e6rdselsm\u00e6ssige foranstaltninger samt vejudstyr, beplantninger og tr\u00e6er, som ikke er omfattet af vedligeholdelseskontrakten. Hvis en grundejer har en f\u00e6rdselsm\u00e6ssig foranstaltning, vejudstyr, beplantninger og tr\u00e6er beliggende ud for sin ejendom, er det grundejeren, som har ansvaret for vedligeholdelsen af denne. Den 1. januar 2012 tr\u00e5dte den nye privatvejslov i kraft. Blandt andet er reglerne for kommunens overtagelse af vedligeholdelsen af private f\u00e6llesveje for grundejernes regning - de s\u00e5kaldte vedligeholdelseskontrakter - blevet \u00e6ndret. I den forbindelse har Vejdirektoratet oplyst, at de eksisterende vedligeholdelseskontrakter kan forts\u00e6tte, men at nye vedligeholdelseskontrakter skal indg\u00e5s efter bestemmelserne i den nye privatvejslov. Folketinget skal behandle forslag til ny lov om offentlige veje. Det forventes at denne lov tr\u00e6der i kraft 1.7.2013. I dette lovforslag er der ogs\u00e5 forslag til \u00e6ndringer til den nye privatvejslov, blandt andet bestemmelserne om vedligeholdelseskontrakter. Kommunen afventer Folketingets vedtagelse af lov om offentlige veje, f\u00f8r der tr\u00e6ffes beslutning, om kommunen fremover skal tilbyde vedligeholdelseskontrakter p\u00e5 private f\u00e6llesveje og i s\u00e5 fald hvilken type. Erstatningsansvar Det er kommunen, som har ansvaret for, at private f\u00e6llesveje med vedligeholdelseskontrakt bliver vedligeholdt i n\u00f8dvendigt omfang. Det er kommunen, som i f\u00f8rste omgang vurderer, om skaden er ansvarsp\u00e5dragende. Pris for vedligeholdelsesaftalen i hele 2013 Den \u00e5rlige betaling for vedligeholdelsesaftalen er 60 kr. inkl. moms pr. l\u00f8bende meter vej. Udgiften p\u00e5 60 kroner pr. meter vej gange vejens l\u00e6ngde fordeles p\u00e5 de enkelte ejendomme med et ensartet bel\u00f8b eller p\u00e5 baggrund af grundens facade mod vejen, grundens st\u00f8rrelse og m\u00e5den, hvorp\u00e5 ejendommen benyttes. Prisen er inklusiv moms og vil blive reguleret ved de \u00e5rlige budgetforhandlinger. Kontakt Center for Arealer Ejendomme p\u00e5 tlf: 45 97 35 41 eller e-mail: arealerejendomme@ltk.dk ved sp\u00f8rgsm\u00e5l til eksisterende aftaler.\n"}