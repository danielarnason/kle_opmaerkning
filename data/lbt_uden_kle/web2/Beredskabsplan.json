{"classes":[{"id":"","title":""}],"title":"Beredskabsplan","text":"Kommunens beredskabsplan best\u00e5r af to dele: Plan for den civile sektors beredskab Plan for redningsberedskabet. Planen for redningsberedskabet drejer sig om den kommunale redningsindsats ved brand og andre katastrofer, mens planen for den civile sektor skal sikre, at vigtige samfundsfunktioner kan opretholdes og videref\u00f8res i tilf\u00e6lde af ulykker og katastrofer, herunder krigshandlinger, med s\u00e5 f\u00e5 ulemper som muligt for borgerne. Beredskabsplanen er grundlaget for at kunne afb\u00f8de og im\u00f8deg\u00e5 virkningerne af st\u00f8rre uheld og katastrofer, der kr\u00e6ver en koordineret indsats og koordineret anvendelse af kommunens ressourcer. Planen indeholder retningslinier for, hvordan ulykker og katastrofer skal h\u00e5ndteres. Desuden angiver den, at hvem og hvordan offentligheden skal orienteres. Kommunens plan drejer sig prim\u00e6rt om katastrofer i fredstid. Det kan dreje sig om naturkatastrofer som orkan, oversv\u00f8mmelse, snestorm eller andre voldsomme vejrf\u00e6nomener, der medf\u00f8rer afbrydelser i el-, varme- eller vandforsyning, trafikale problemer mv. Der kan ogs\u00e5 v\u00e6re tale om menneskeskabte problemer, f.eks. som f\u00f8lge af olieudslip eller flystyrt. Beredskabsplanen skal revideres mindst en gang i hver kommunal valgperiode, dvs. mindst hvert 4. \u00e5r. Planen er senest revideret i november 2002. Der er gennemf\u00f8rt relativt store \u00e6ndringer i planen for den civile sektors beredskab, bl.a. p\u00e5 baggrund af erfaringerne fra orkanen i december 1999. Beredskabsplanen for den civile sektor indeholder generelle retningslinier for alarmering og information til borgerne m.m. Desuden er der konkrete indsatsplaner for ni forskellige katastrofesituationer. For hver situation beskrives, hvordan der skal alarmeres og informeres, hvilke enheder i den kommunale organisation der har ansvaret for de enkelte opgaver, og hvilke andre myndigheder m.v. der skal samarbejdes med. Planen for den civile sektors beredskab bliver i 2003 gjort tilg\u00e6ngelig for alle kommunens medarbejdere i en intern database. Planen suppleres med en r\u00e6kke korte instrukser for forskellige personalegrupper, f.eks. ansatte i Forsynings- og Milj\u00f8afdelingen og i daginstitutionerne. Efter revisionen af planen er kommunens medarbejdere s\u00e5ledes bedre rustet til at handle s\u00e5 hurtigt og rationelt som muligt, hvis der skulle indtr\u00e6ffe en katastrofe. Den samlede plan for den civile sektors beredskab kan l\u00e6ses p\u00e5 Stadsbiblioteket i Lyngby. Yderligere oplysninger kan f\u00e5s hos beredskabschef Rasmus Storgaard Petersen, tlf. 45 97 30 00, e-mail: rsp@ltk.dk\n"}