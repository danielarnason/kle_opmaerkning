{"classes":[{"id":"","title":""}],"title":"0 - 5-\u00e5rige","text":"Omkring 2 \u00e5rs alderen indkaldes dit barn sammen med dig til den f\u00f8rste unders\u00f8gelse p\u00e5 tandklinikken. Det er vigtigt, at det f\u00f8rste bes\u00f8g bliver en god oplevelse for b\u00e5de dit barn og dig. Det g\u00f8r vi vores til ved at skabe tillid og trygge rammer. Hvis du selv har det d\u00e5rligt med at g\u00e5 til tandl\u00e6ge er det vigtigt, at du ikke lader dette p\u00e5virke dit barn. Ved det f\u00f8rste bes\u00f8g ser en tandl\u00e6ge eller en tandplejer dit barns t\u00e6nder, og du har mulighed for at tale med dem om fx tandb\u00f8rstning, suttevaner, spisevaner mv. Vi t\u00e6ller t\u00e6nderne og ser efter, hvordan de er b\u00f8rstet. Vi indkalder igen, n\u00e5r dit barn er omkring 3 \u00e5r. Her f\u00f8lger vi op p\u00e5 vores tidligere samtale. Fremover vil dit barn blive indkaldt med intervaller, der i forbindelse med hver unders\u00f8gelse fastl\u00e6gges ud fra individuelle behov. Tandfrembrud Tandfrembrud er ikke nogen sygdom, men dit barn kan blive uroligt, savle og have r\u00f8de \u00f8mme gummer. Du kan gnubbe gummerne forsigtigt med en engangsvaskeklud eller give dit barn en k\u00f8lig bidering. Dit barn kan f\u00e5 lidt forbig\u00e5ende feber, men er feberen over 38 grader og varer mere end et d\u00f8gn, b\u00f8r du kontakte l\u00e6gen, da det kan skyldes andet end tandfrembrud. Tandb\u00f8rstning Det er vigtigt, at du begynder at b\u00f8rste, n\u00e5r de f\u00f8rste t\u00e6nder bryder frem. B\u00f8rst grundigt b\u00e5de morgen og aften. Brug lidt mindre tandpasta end svarende til dit barns lillefingernegl. Flourindholdet skal for 0 3-\u00e5rige v\u00e6re min. 1000 ppmF- og fra 3 \u00e5r og opefter min. 1450 ppmF-. Du kan lade dit barn lege med tandb\u00f8rsten, n\u00e5r det ligger p\u00e5 puslebordet, s\u00e5 kommer tandb\u00f8rsten automatisk ind i munden. S\u00e5 v\u00e6nner dit barn sig til tandb\u00f8rsten. Amning Ved du, at der ogs\u00e5 er sukker i moderm\u00e6lk og moderm\u00e6lkserstatning. Det betyder, at t\u00e6nderne konstant er badet i sukkeropl\u00f8sning, hvis dit barn f\u00e5r bryst eller flaske med moderm\u00e6lk i l\u00f8bet af natten. Det giver risiko for huller i t\u00e6nderne. Medicin V\u00e6r opm\u00e6rksom p\u00e5, at der i meget medicin er store m\u00e6ngder sukker. Sutning og sutter Hvis dit barn bruger sut, s\u00e5 pr\u00f8v at begr\u00e6nse brugen til sovetid og tag sutten ud, n\u00e5r dit barn sover. Brugen af sut b\u00f8r nemlig begr\u00e6nses af hensyn til tandstillingen og af hensyn til sproget. Dit barn pludrer bedst uden sut og senere kan en tandstillingsfejl pga. sut give problemer med at tale rent. Sutter dit barn p\u00e5 finger, s\u00e5 pr\u00f8v at give det en sut i stedet. Sutten kan man skille sig af med igen, men det kan v\u00e6re vanskeligt at stoppe fingersutning. Sutning b\u00f8r oph\u00f8re ved 3-\u00e5rs alderen, og det sker bedst i en periode, hvor I har overskud til at gennemf\u00f8re det. Dyp aldrig sutten i noget sukkerholdigt, det giver huller i t\u00e6nderne. Kost Giv dit barn sunde mellemm\u00e5ltider, fx groft br\u00f8d, ostest\u00e6nger, gr\u00f8ntsager, frugt eller riskager. Giv dit barn m\u00e6lk eller vand ved t\u00f8rst. Gem saftevand, juice og sodavand til s\u00e6rlige lejligheder. Om at sl\u00e5 t\u00e6nderne Hvis dit barn er faldet og har sl\u00e5et en m\u00e6lketand helt ud, m\u00e5 du IKKE s\u00e6tte den p\u00e5 plads igen. Det kan skade den nye tand, der ligger i k\u00e6ben. Vi anbefaler, at du tegner en tandskadeforsikring, s\u00e5 I er d\u00e6kket, hvis en evt. skade skulle medf\u00f8re behov for behandling efter dit barn er fyldt 18 \u00e5r. M\u00f8dregrupper Vi kommer gerne ud i m\u00f8dregrupper og fort\u00e6ller om t\u00e6nder og tandpleje. \u00d8nsker I bes\u00f8g, kan I kontakte den lokale tandklinik eller tandplejens administration, tlf. 4597 3247 Kontakt tandl\u00e6gen hvis: dit barn har sl\u00e5et t\u00e6nderne dit barn har en eller flere t\u00e6nder, der har f\u00e5et en m\u00e6rkelig farve dit barns tandk\u00f8d har f\u00e5et en m\u00e6rkelig farve der er tandb\u00f8rsteproblemer du tror, der er huller hvis der ellers er noget, du er i tvivl om\n"}