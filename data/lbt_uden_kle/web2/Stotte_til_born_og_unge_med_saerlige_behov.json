{"classes":[{"id":"","title":""}],"title":"St\u00f8tte til b\u00f8rn og unge med s\u00e6rlige behov","text":"Det er kommunen, der vurderer og v\u00e6lger hvilke foranstaltninger, som bedst kan l\u00f8se barnets eller familiens problemer. F\u00f8r kommunen yder st\u00f8tte, udarbejdes en b\u00f8rnefaglig unders\u00f8gelse, der afd\u00e6kker hvor omfattende st\u00f8tten skal v\u00e6re. St\u00f8tten skal forebygge at problemerne vokser sig st\u00f8rre. Langt de fleste problemer kan l\u00f8ses ved en mindre indgribende foranstaltning. Det kan v\u00e6re familiebehandling, kontaktperson eller p\u00e6dagogisk hj\u00e6lp i hjemmet. Lyngby-Taarb\u00e6k Kommune har et Forebyggelsescenter, som leverer st\u00f8tte og hj\u00e6lp til borgere i kommunen, der bliver visiteret hertil. Socialr\u00e5dgiverne i Center for Social Indsats og Forebyggelsescentret samarbejder t\u00e6t for at give borgerne en god og koordineret indsats. Anbringelser af b\u00f8rn og unge For nogle af de mest s\u00e5rbare b\u00f8rn og unge kan det v\u00e6re n\u00f8dvendigt at tr\u00e6ffe afg\u00f8relse om mere indgribende foranstaltninger. Det kan v\u00e6re n\u00f8dvendigt at bo et andet sted end hos for\u00e6ldrene. I disse tilf\u00e6lde bliver barnet eller den unge anbragt. N\u00e5r kommunen anbringer b\u00f8rn og unge, er det vigtigt, at de f\u00e5r mulighed for at indg\u00e5 i n\u00e6re omsorgsmilj\u00f8er med stabile voksenrelationer. Lyngby-Taarb\u00e6k Kommune anbringer b\u00e5de b\u00f8rn i netv\u00e6rkspleje, familiepleje, p\u00e5 opholdssteder, p\u00e5 d\u00f8gninstitutioner og p\u00e5 eget v\u00e6relse. Hvor barnet eller den unge bliver anbragt afh\u00e6nger af behovet for st\u00f8tte. Kommunen har ogs\u00e5 sit eget anbringelsessted: Gammel Vartov Ungeboliger.\n"}