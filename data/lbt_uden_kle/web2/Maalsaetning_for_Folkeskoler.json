{"classes":[{"id":"","title":""}],"title":"M\u00e5ls\u00e6tning for Folkeskoler","text":"Folkeskolens form\u00e5l 1. Folkeskolens opgave er i samarbejde med for\u00e6ldrene at fremme elevernes tilegnelse af kundskaber, f\u00e6rdigheder, arbejdsmetoder og udtryksformer, der medvirker til den enkelte elevs alsidige personlige udvikling. Stk. 2. Folkeskolen m\u00e5 s\u00f8ge at skabe s\u00e5danne rammer for oplevelse, virkelyst og fordybelse, at eleverne udvikler erkendelse, fantasi og lyst til at l\u00e6re, s\u00e5ledes at de opn\u00e5r tillid til egne muligheder og baggrund for at tage stilling og handle. Stk. 3. Folkeskolen skal g\u00f8re eleverne fortrolige med dansk kultur og bidrage til deres forst\u00e5else for andre kulturer og for menneskets samspil med naturen. Skolen forbereder eleverne til medbestemmelse, medansvar, rettigheder og pligter i et samfund med frihed og folkestyre. Skolens undervisning og hele dagligliv m\u00e5 derfor bygge p\u00e5 \u00e5ndsfrihed, ligev\u00e6rd og demokrati. 2. Folkeskolen er en kommunal opgave. Kommunalbestyrelsen har ansvaret for, at alle b\u00f8rn i kommunen sikres vederlagsfri undervisning i folkeskolen. Kommunalbestyrelsen fastl\u00e6gger, jf. 40, m\u00e5l og rammer for skolernes virksomhed inden for denne lov. Stk. 2. Den enkelte skole har inden for de givne rammer ansvaret for undervisningens kvalitet i henhold til folkeskolens form\u00e5l, jf. 1, og fastl\u00e6gger selv undervisningens organisering og tilrettel\u00e6ggelse. Stk. 3. Elever og for\u00e6ldre samarbejder med skolen om at leve op til folkeskolens form\u00e5l. Folkeskoleloven er udm\u00f8ntet i en r\u00e6kke fagform\u00e5l, centrale kundskabs- og f\u00e6rdighedsomr\u00e5der, delm\u00e5l og pr\u00f8vebestemmelser, der er styrende for undervisningen. 3. Folkeskolen omfatter en 1-\u00e5rig b\u00f8rnehaveklasse, en 9-\u00e5rig grundskole og en 1-\u00e5rig 10. klasse. Stk. 4. Folkeskolen kan tilbyde b\u00f8rn optagelse i en skolefritidsordning, hvis b\u00f8rnene er optaget i skolen eller har n\u00e5et den alder, hvor de tidligst ville kunne optages i b\u00f8rnehaveklasse Vision Skolev\u00e6senet i Lyngby-Taarb\u00e6k Kommune er drivkraften bag fremtidens skoler for elever, medarbejdere og for\u00e6ldre. Skolerne kan, vil og t\u00f8r g\u00e5 nye veje p\u00e6dagogisk, organisatorisk, socialt og menneskeligt og s\u00e6tter eleverne i stand til at magte et helt og aktivt liv i et samfund under konstant forandring og udvikling. Eleven Det vil vi: Stimulere eleverne til nysgerrighed, kreativitet og iderigdom. x) Det g\u00f8r vi: Undervisning og aktiviteter tilrettel\u00e6gges med udgangspunkt i de kompetencer og interesser, eleverne er i besiddelse af. Eleverne l\u00e6rer p\u00e5 mange m\u00e5der. De f\u00e5r erfaring med forskellige arbejdsformer, der er tilpasset det aktuelle indhold. x) For at udvikle den naturlige nysgerrighed og kreativitet er det vigtigt at tage udgangspunkt i den enkelte elev. Det er samtidig en foruds\u00e6tning for at eleven oplever aktiviteten eller projektet som meningsfyldt. Det vil vi: Udvikle elevernes evne til at s\u00e6tte sig ind i og anvende ny viden, arbejdsmetoder og v\u00e6rkt\u00f8jer. Det g\u00f8r vi: Der er tidssvarende undervisningsmaterialer inden for det boglige, det praktisk, musiske og it- og medieomr\u00e5det. Eleverne har mulighed for kvalificeret r\u00e5dgivning og vejledning i brug af medier og v\u00e6rkt\u00f8jer. S\u00e6rligt uddannet personale tilgodeser elever, som har behov for specielt tilrettelagt undervisning, i stimulerende l\u00e6ringsmilj\u00f8er. Det vil vi: Udvikle elevernes evne til aktivt at vedligeholde, udvikle og bruge kroppen hensigtsm\u00e6ssigt og i praksis indg\u00e5 i samspillet mellem sund levevis, kost og fysisk aktivitet. x) Det g\u00f8r vi: Skolen udvikler l\u00f8bende undervisningsmilj\u00f8et. Eleverne er aktive i denne proces. Skoleinventaret er fleksibelt, s\u00e5 eleverne selv kan v\u00e6lge opstillinger. Udemilj\u00f8et ansporer til fysisk aktivitet. x) Skolen har flere fag, hvor fysisk aktivitet og kost er et naturligt element men her er t\u00e6nkt bredere. Det er derfor en udfordring for l\u00e6rere og p\u00e6dagoger at tilrettel\u00e6gge undervisningen og aktiviteterne i SFO, s\u00e5 m\u00e5let tilgodeses. Det vil vi: Udvikle elevernes evne til aktivt at formulere personlige og sociale meningsfulde projekter, m\u00e5l og strategier for at virkeligg\u00f8re og evaluere disse. Det g\u00f8r vi: Eleverne er optaget af egen udvikling og l\u00e6ring. x) Eleverne inddrages i m\u00e5lfasts\u00e6ttelsen for egne l\u00e6ringsforl\u00f8b og deltager i den l\u00f8bende aktive vurdering af m\u00e5lopfyldelsen. Eleverne anvender v\u00e6rkt\u00f8jer som fx logbog og portfolio, der kan anskueligg\u00f8re m\u00e5l, l\u00e6ring, l\u00e6ringsstile og evaluering for den enkelte. Ved trivsels- eller udviklingsusikkerhed om en elev yder skolen en professionel r\u00e5dgivning og st\u00f8tte. For elever med vidtg\u00e5ende behov foreg\u00e5r der en m\u00e5lrettet indsats i gruppeordninger, specialklasser eller p\u00e5 specialskoler. x) Elever l\u00e6rer p\u00e5 mange forskellige m\u00e5der. Derfor er det vigtigt at v\u00e6re optaget af sin egen l\u00e6reproces. Det foruds\u00e6tter aktiv deltagelse i undervisningen, og at eleven tager medansvar for det arbejde, der udf\u00f8res. Det vil vi: Udvikle eleverne til \u00e5bne mennesker med forst\u00e5else, respekt og ansvar for sig selv og andre, kulturelle v\u00e6rdier og medmenneskelige spilleregler. Det g\u00f8r vi: Eleverne udvikler f\u00e6lles v\u00e6rdier som fundament for, at klassen udarbejder samv\u00e6rsregler. De konkrete erfaringer medvirker til en \u00e5ben og forst\u00e5ende holdning. Klasser\u00e5d, elevr\u00e5d, skolebestyrelse og skolekontaktr\u00e5d er vigtige elementer i udviklingen af demokratiske kompetencer. Det vil vi: Udvikle elevernes evne til aktivt at ops\u00f8ge, skabe og nyde \u00e6stetiske indtryk og udtryk. Det g\u00f8r vi: Indretningen af skolens rum inviterer til udfoldelse af kreativitet og udtrykker i sig selv \u00e6stetik. Der er fokus p\u00e5 \u00e6stetikken i aktiviteter, temaer og projekter. Det g\u00e6lder b\u00e5de ved valg af indhold og vurdering af produkterne. Den \u00e6stetiske dimension er central i flere af skolens fag og i mange af aktiviteterne i SFO. Alle fag har en \u00e6stetisk dimension, hvor eleverne udfolder sig praktisk og kreativt. Det vil vi: Udvikle elevernes evne til at h\u00e5ndtere f\u00f8lelser. x) Det g\u00f8r vi: Omgivelserne er trygge, og de voksne lever sig ind i den enkelte elevs forhold. Eleverne arbejder alene, parvis, i sm\u00e5 grupper, i hold og i klassen med stigende ansvar for eget og kammeraternes udbytte. Skolens sorg\/kriseplan sikrer, at st\u00e6rke, f\u00f8lelsesm\u00e6ssige begivenheder bliver behandlet v\u00e6rdigt og rummeligt. x) Foruds\u00e6tningen for at kunne h\u00e5ndtere f\u00f8lelser er, at man trives. Eleverne udvikler indbyrdes relationer og dermed evnen til at h\u00e5ndtere f\u00f8lelser. Det vil vi: Efter folkeskolen forts\u00e6tter alle elever uddannelsesforl\u00f8bet i en ungdomsuddannelse. Det g\u00f8r vi: Gennem m\u00e5lrettet vejledning fra sjette klasse bygges bro til ungdomsuddannelserne og arbejdslivet. Vejleder og klassel\u00e6rer varetager vejledningen af eleven i samarbejde med for\u00e6ldrene. For\u00e6ldrene Det vil vi: Udvikle et t\u00e6t og tillidsfuldt samarbejde, der bygger p\u00e5 gensidig respekt, loyalitet og tolerance. x) Det g\u00f8r vi: For\u00e6ldre og skolen p\u00e5tager sig det gensidige ansvar for arbejdet med eleverne. M\u00e5lfasts\u00e6ttelse og evaluering er redskaber til at styrke samtalen mellem elev, for\u00e6ldre og l\u00e6rere. Udviklingen af skolen sker p\u00e5 fundamentet af et t\u00e6t samarbejde mellem skole og hjem. x) Undervisningens organisering er under forandring. En fleksibel planl\u00e6gning g\u00f8r skoledagen mindre time- og fagopdelt. Denne forandring foruds\u00e6tter dialog og deltagelse af alle parter. Det vil vi: Styrke for\u00e6ldrenes mulighed for indflydelse. Det g\u00f8r vi: Grundlaget for indflydelse er indsigt og dialog. Skolen udvikler tidssvarende kommunikationsformer mellem skole og hjem, fx skolens hjemmeside, skoleportaler og internetbaserede informations- og dialogv\u00e6rkt\u00f8jer. I klassen danner nyhedsbreve, logbog, portfolio og e-mail grundlag for et t\u00e6t samarbejde mellem for\u00e6ldre og skole. Det vil vi: G\u00f8re skolebestyrelsen til forum for dr\u00f8ftelse af skolens udvikling Det g\u00f8r vi: Skolebestyrelsen underst\u00f8tter skolens udvikling gennem dialog med for\u00e6ldrene om fremtidens skole. Skolebestyrelsen fastl\u00e6gger skolens principper i forhold til udviklingen. Skolebestyrelsen samler dr\u00f8ftelserne om helheden i skolens virksomhed de fysiske rammer, samarbejdet mellem l\u00e6rere og p\u00e6dagoger og mellem skole og hjem. Det vil vi: Forankre skolen i lokalsamfundet. Det g\u00f8r vi: Skolerne og B\u00f8rne- og Fritidsforvaltningen arbejder p\u00e5 at skabe et tilh\u00f8rsforhold mellem den lokale skole og b\u00f8rnefamilierne. Skolerne samarbejder med de lokale daginstitutioner om skolestarten, og ved klassedannelsen tager skolerne hensyn til muligheden for legekammerater i n\u00e6rheden af egen bop\u00e6l. Skoledistrikterne har en naturlig tilknytning til skolens opland, men justeres, hvis hensynet til klassedannelserne kr\u00e6ver det. B\u00f8rne- og Fritidsforvaltningen s\u00f8ger at im\u00f8dekomme \u00f8nsker om anden skole end distriktsskolen. Medarbejderne Det vil vi: Tiltr\u00e6kke og fastholde velkvalificerede medarbejdere. Det g\u00f8r vi: Skolen skaber god kontakt med studerende i praktikperioder, som senere kan f\u00f8re til ans\u00e6ttelser i skolev\u00e6senet. Lokale l\u00f8naftaler sikrer konkurrencedygtige l\u00f8nforhold. Alle medarbejdere har udstrakt kompetence og ansvar i forhold til den opgave og funktion, de varetager. Konsulenterne p\u00e5 P\u00e6dagogisk Center og PPR yder r\u00e5dgivning og vejledning til l\u00e6rere og p\u00e6dagoger og arrangerer lokal efteruddannelse. Det vil vi: Udvikle og stimulere medarbejdernes arbejdsgl\u00e6de, motivation, engagement og virkelyst. Det g\u00f8r vi: Skolens ledelse tilskynder og st\u00f8tter medarbejderne til personlig udvikling og opkvalificering af faglig kompetence gennem efteruddannelse. Medarbejderne er n\u00f8glepersoner i udviklingen af skolen. En mere fleksibel tilrettel\u00e6ggelse af undervisningen giver den enkelte indflydelse og ansvar for helheden. Kommunen har en aktiv personalepolitik, hvor udgangspunktet er at skabe mulighed for udvikling i et l\u00e6rerigt og engagerende p\u00e6dagogisk milj\u00f8. Skolens p\u00e6dagogiske servicecenter yder kvalificeret r\u00e5dgivning og vejledning om alle typer af undervisningsmidler og informationsteknologi. Det vil vi: Styrke og udvikle medarbejdernes samarbejde i team. Det g\u00f8r vi: L\u00e6rere og p\u00e6dagoger arbejder i team, som till\u00e6gges stadig st\u00f8rre grad af selvstyring. Medarbejdernes teamsamarbejde tager udgangspunkt i faglige m\u00e5l. Skolen har arbejds- og m\u00f8defaciliteter, der tilgodeser medarbejdernes arbejdsformer. Der er mulighed for teamsamtaler, individuel forberedelse og adgang til computer. Det vil vi: Kvalificere medarbejdernes samarbejde med de enkelte elever og for\u00e6ldre om undervisningen og elevernes udvikling. Det g\u00f8r vi: Den l\u00f8bende interne evaluering er grundlag for vejledningen af den enkelte elev. Evaluering er udgangspunkt for samarbejdet med for\u00e6ldrene om elevens udvikling og l\u00e6ring. Skolen arbejder med forskellige evalueringsformer og udvikling af l\u00e6ringsstrategier. Det vil vi: Styrke og synligg\u00f8re p\u00e6dagogisk ledelse p\u00e5 alle niveauer. Det g\u00f8r vi: Skolens ledelse arbejder i team. x) Skolens ledelse er igangs\u00e6tter og inspirator og skaber gode muligheder for kommunikation og samarbejde. Udviklingen stiller nye krav til ledelsen af den enkelte skole. Skoleledelsen uddelegerer ansvar og kompetenceomr\u00e5der og sikrer, at skolen samtidig har f\u00e6lles v\u00e6rdier og retning. Skolen bruger medarbejdersamtaler som et udviklingsredskab. Skolens ledelse og den enkelte medarbejder dr\u00f8fter i en \u00e5ben og tillidsfuld dialog arbejdssituation og udviklingspotentiale. x) Skolens ledelse best\u00e5r som hovedregel, og afh\u00e6ngig af skolens st\u00f8rrelse, af skoleinspekt\u00f8r, viceinspekt\u00f8r samt evt. afdelingsledere, SFO leder og SFO souschef. Det vil vi: Udviklingen foreg\u00e5r i samspil og vekselvirkning mellem medarbejderne p\u00e5 skolerne, skolev\u00e6senets samlede medarbejderstab og beslutningstagere. Det g\u00f8r vi: Medarbejderne er n\u00f8glepersoner, som er initiativrige og skabende i forbindelse med udviklingen p\u00e5 den enkelte skole og i det samlede skolev\u00e6sen. Skolens ledelse og skolebestyrelsen har medansvar for udviklingen p\u00e5 den enkelte skole og deltager i udviklingen af det samlede skolev\u00e6sen. Skolernes og skolev\u00e6senets p\u00e6dagogiske arbejde og udvikling dr\u00f8ftes regelm\u00e6ssigt i P\u00e6dagogisk R\u00e5d og P\u00e6dagogisk Forum. Skolev\u00e6senets konsulenter inspirerer og tager initiativer til fornyelse og bidrager konkret til implementeringen. Undervisningen Det vil vi: Undervisningen giver optimale muligheder for l\u00e6ring, hvor eleverne udvikler kompetencer. Det g\u00f8r vi: L\u00e6rerne tilrettel\u00e6gger undervisningen p\u00e5 baggrund af viden om l\u00e6ring. Undervisningen er pr\u00e6get af helheder, der er meningsfulde for eleven. Indholdet styrer organiseringen af undervisningen. Derved bliver der mere tid til fordybelse og overblik. Skolen opbygger l\u00e6ringsmilj\u00f8er, hvor indhold og rammer underst\u00f8tter og udvikler anvendelsen af undervisningsdifferentiering, tv\u00e6rfaglighed og forskellige arbejdsformer. x) L\u00e6ringsmilj\u00f8erne underst\u00f8tter, at eleverne l\u00e6rer p\u00e5 forskellige m\u00e5der. x) Undervisningens organisering er under forandring. En fleksibel planl\u00e6gning g\u00f8r skoledagen mindre time- og fagopdelt. Det vil vi: Undervisningen tager udgangspunkt i eleverne og tilrettel\u00e6gges ud fra et helhedssyn p\u00e5 den enkelte. Det g\u00f8r vi: L\u00e6rerne inddrager eleverne i udviklingen af l\u00e6ringsstrategier, i fasts\u00e6ttelse af m\u00e5l for egen l\u00e6ring og evaluering. Det giver eleverne mulighed for at forholde sig aktivt til egen l\u00e6reproces. Klassen er grundlaget i skolens organisering. Alle klasser har eget hjemomr\u00e5de. Det vil vi: Undervisningen foreg\u00e5r p\u00e5 et h\u00f8jt niveau. Det g\u00f8r vi: Skolegangen begynder i b\u00f8rnehaveklassen. Kommunens indholdsplan for b\u00f8rnehaveklassen danner baggrund for planl\u00e6gningen af undervisningen. Undervisningen lever op til fagenes form\u00e5l, slutm\u00e5l og bindende trinm\u00e5l (F\u00e6lles m\u00e5l). Eleverne p\u00e5 alle klassetrin har et h\u00f8jt undervisningstimetal. L\u00e6rerne anvender informationsteknologi til at underst\u00f8tte fagenes indhold og metoder og til at differentiere undervisningen. Det vil vi: Undervisningen skaber sammenh\u00e6ng mellem fagene og sammenh\u00e6ng i hele skoleforl\u00f8bet. Det g\u00f8r vi: L\u00e6rerne planl\u00e6gger og organiserer undervisningen i selvstyrende team. Det giver helhed og bedre udnyttelse af de enkelte l\u00e6reres kompetencer. Tidssvarende undervisningsmaterialer er tilg\u00e6ngelige i rigeligt omfang. P\u00e6dagogisk Center er et vigtigt led i den fortsatte udvikling af undervisningen gennem konsulentordning, netv\u00e6rksopgaver og kursusvirksomhed. Det vil vi: Rammerne for undervisningen tilpasses skolens udvikling. Det g\u00f8r vi: Skolens rammer giver mulighed for fordybelse i faglig, tv\u00e6rfaglig, projektorienteret, praktisk-musisk og kreativ udfoldelse. Der er mulighed for arbejdsformer og aktiviteter, der g\u00e5r p\u00e5 tv\u00e6rs af fag og klassetrin. Den kommunale skoleudbygningsplan angiver standard for indretning og udformning af skolens lokaler, s\u00e5 de er tidssvarende og opfylder aktuelle behov. Det vil vi: Skolens P\u00e6dagogiske Servicecenter er samlingssted for viden om kommunikation, informationsteknologi, undervisningsmidler og kultur. Det g\u00f8r vi : Skolens P\u00e6dagogiske Servicecenter er stedet, hvor elever og l\u00e6rere har mulighed for at f\u00e5 oplevelser og viden. Der er mulighed for at planl\u00e6gge og fordybe sig, tilegne sig arbejdsmetoder og udtryksformer via forskellige medier. Medarbejderne tager initiativer til undervisning, som integrerer nye teknologier og formidler kulturelle arrangementer i skolen. Indretningen af P\u00e6dagogisk Servicecenter giver rum til skolens mangfoldige arbejdsformer. Det vil vi: Styrke indsatsen over for elever, hvis udvikling kr\u00e6ver en s\u00e6rlig hensyntagen eller st\u00f8tte. Det g\u00f8r vi : Tilrettel\u00e6gger den individuelle undervisning s\u00e5 den tager afs\u00e6t i elevens styrkesider og samtidig arbejder p\u00e5 at minimere vanskelighederne. Arbejder p\u00e5 at udvikle nye rammer for specialundervisningen, s\u00e5 specialundervisningen kan underst\u00f8tte og supplere tankerne i en fleksibel skole. Den enkelte skole udvikler s\u00e6rlige kompetencer, s\u00e5 ogs\u00e5 elever med vidtg\u00e5ende vanskeligheder kan rummes og deres undervisningsbehov tilgodeses. Det vil vi: Integrere tosprogede elever i de almindelige klasser p\u00e5 kommunens skoler. Det g\u00f8r vi : Tosprogede elever f\u00e5r s\u00e6rlig tilrettelagt undervisning. Det er sprogstimulering i b\u00f8rnehavealderen, supplerende undervisning i skolen eller i kommunens modtagelsesklasser. Eleverne i modtageklasserne integreres i alderssvarende dansktalende klasser, s\u00e5 snart de kan f\u00f8lge undervisningen. SFO Det vil vi: Give eleverne i b\u00f8rnehaveklasse til 3. klasse et p\u00e6dagogisk tilrettelagt fritidstilbud f\u00f8r og efter undervisningen i skolen. Det g\u00f8r vi : M\u00e5ls\u00e6tningen for SFO formuleres som en del af skolens samlede m\u00e5ls\u00e6tning. Disse oms\u00e6ttes i funktionelle handlingsplaner, som l\u00f8bende evalueres. Skolefritidsordningernes fysiske rammer giver mulighed for et inspirerende l\u00e6ringsmilj\u00f8, hvor eleverne udforsker og tilegner sig kompetencer. De fysiske rammer underst\u00f8tter s\u00e5vel tidssvarende fritidsp\u00e6dagogik som undervisning. Det vil vi: M\u00f8de den enkelte elev med omsorg. Det g\u00f8r vi : Samarbejdet mellem for\u00e6ldre, p\u00e6dagoger og l\u00e6rere fremmer den optimale omsorg og tryghed. Leg, socialt samv\u00e6r og v\u00e6rkstedsaktiviteter indg\u00e5r i det p\u00e6dagogiske arbejde. Der er mulighed for sproglige, musiske, dramatiske og kropslige udfoldelser. Det vil vi: Komplettere undervisningen med det p\u00e6dagogiske arbejde i SFO. Det g\u00f8r vi : L\u00e6rere, p\u00e6dagoger og for\u00e6ldre samarbejder om det p\u00e6dagogiske arbejde. For at fremme og udvikle samarbejdet tilstr\u00e6bes etablering af indskolingshuse\/afsnit ved alle skoler. SFO-p\u00e6dagogerne arbejder i b\u00f8rnehaveklassen og i andre s\u00e6rlige aktiviteter i indskolingen. SFO-p\u00e6dagogerne har direkte medansvar for planl\u00e6gning, afvikling og evaluering af aktiviteterne. M\u00e5ls\u00e6tning for folkeskoler i PDF\n"}