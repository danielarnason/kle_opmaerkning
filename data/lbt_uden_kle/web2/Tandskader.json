{"classes":[{"id":"","title":""}],"title":"Tandskader","text":"For alle tandskader g\u00e6lder: God mundhygiejne fremmer helingen. Hvis tandb\u00f8rstning ikke er mulig, skal dit barn skylle munden med 0,05% klorhexidinopl\u00f8sning 2 gange om dagen, eller du kan rense med en vatpind dyppet i Klorhexidin. Tanden skal sk\u00e5nes en uges tid. Giv bl\u00f8d mad eller sk\u00e6r maden ud i mindre stykker. Man m\u00e5 ikke bide af med tanden. Tandklinikken foretager relevante kontroller evt. med r\u00f8ntgenbilleder Kontakt tandklinikken, hvis tanden bliver gr\u00e5lig og g\u00f8r ondt, eller hvis tandk\u00f8det h\u00e6ver. Forsikring Vi behandler alle tandskader gratis, indtil dit barn fylder 18 \u00e5r. Nogle behandlinger kan f\u00f8rst foretages senere, s\u00e5 vi anbefaler, at du tegner en forsikring, der d\u00e6kker tandskader (husk at sikre, at dit barn ogs\u00e5 er d\u00e6kket). M\u00e6lket\u00e6nder Det sker ofte, at b\u00f8rn falder og sl\u00e5r t\u00e6nderne. Hvis dit barn sl\u00e5r m\u00e6lket\u00e6nderne , er det bedste, du kan g\u00f8re, at tr\u00f8ste barnet og standse evt. bl\u00f8dning. Kontakt tandklinikken. En m\u00e6lketand, der er sl\u00e5et helt ud, m\u00e5 ikke s\u00e6ttes p\u00e5 plads igen. Det kan skade den blivende tand, der ligger oppe i k\u00e6ben. F\u00f8lger Tanden kan \u00e6ndre farve efter et slag. Kontakt tandklinikken, hvis tanden begynder at g\u00f8re ondt, eller der kommer h\u00e6velse af tandk\u00f8det. Det kan v\u00e6re tegn p\u00e5 bet\u00e6ndelse. Jo st\u00f8rre skade og jo yngre barnet er, n\u00e5r skaden sker, des st\u00f8rre er risikoen for skader p\u00e5 de blivende t\u00e6nder. Det kan v\u00e6re alt fra en lille hvid plet, til at den blivende tand ikke kommer, som den skal. Skaden p\u00e5 den blivende tand sker i forbindelse med, at m\u00e6lketanden skades. Blivende t\u00e6nder En tandskade kan v\u00e6re mere eller mindre alvorlig. I alle tilf\u00e6lde b\u00f8r man lade en tandl\u00e6ge unders\u00f8ge skaden for at afg\u00f8re, hvilken behandling der er n\u00f8dvendig. Vi kan samtidig oplyse jer om, hvilke forholdsregler I selv b\u00f8r tage mht. kost og renhold. Er der sl\u00e5et et stykke af en blivende tand, skal du finde stykket og opbevare det i m\u00e6lk eller i vand. Tag det med til tandl\u00e6gen, der m\u00e5ske kan lime det p\u00e5 igen. Kan stykket ikke bruges, eller er det v\u00e6k, bygges tanden op i plast. Hvis en blivende tand er sl\u00e5et helt ud, er det et sp\u00f8rgsm\u00e5l om at handle indenfor -1 time. Find tanden, saml den op, men r\u00f8r kun kronen, der er den hvide del af tanden Hvis tanden er snavset, skylles den forsigtigt i 10 sek. under vandhanen S\u00e6t tanden p\u00e5 plads og hold den p\u00e5 plads Hvis tanden ikke kan s\u00e6ttes p\u00e5 plads, skal den opbevares i m\u00e6lk eller i munden indenfor l\u00e6ben pas p\u00e5 ikke at sluge den. Patienten kan ogs\u00e5 spytte i et glas e.l. og l\u00e6gge tanden deri. L\u00e6g ikke tanden i vand. S\u00f8g herefter straks tandl\u00e6ge Er Den Kommunale Tandpleje lukket, se vores \u00e5bningstider, henvises der til: Privatpraktiserende tandl\u00e6ge Tandl\u00e6gevagten Skadestuen (ved st\u00f8rre tandskader)\n"}