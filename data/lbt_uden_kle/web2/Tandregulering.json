{"classes":[{"id":"","title":""}],"title":"Tandregulering","text":"Ved de regelm\u00e6ssige tandeftersyn kontrollerer tandl\u00e6gen t\u00e6ndernes frembrud og tandstillingen. I l\u00f8bet af skoletiden bliver dit barn ogs\u00e5 unders\u00f8gt af vores specialtandl\u00e6ge for at se, om der er behov for tandregulering. Unders\u00f8gelsen foreg\u00e5r p\u00e5 den klinik, hvor I er vant til at komme. G\u00e5r dit barn p\u00e5 skolen, f\u00e5r du skriftlig besked om unders\u00f8gelsen. I Lov om tandpleje har Sundhedsstyrelsen givet retningslinier for hvilke tandstillingsfejl, der kan tilbydes behandling for. Disse retningslinier ligger til grund for specialtandl\u00e6gens vurdering af behandlingsbehovet. Vi kan fx ikke tilbyde tandregulering af rent kosmetiske \u00e5rsager. Finder specialtandl\u00e6gen, at der er behov for tandregulering, vil du og dit barn blive indkaldt til en forunders\u00f8gelse og en uddybende samtale. Det er jer, der sammen bestemmer, om I vil tage imod tilbuddet om behandling. Tilbud om tandregulering vil blive fremsat p\u00e5 det mest gunstige tidspunkt for behandling. Afsl\u00e5r I behandling p\u00e5 dette tidspunkt, kan der ikke senere rejses krav om gennemf\u00f8relse af en behandling. Pga. b\u00f8jlen er det ekstra vigtigt at b\u00f8rste t\u00e6nderne helt rene, ellers er der stor risiko for at f\u00e5 huller i t\u00e6nderne, mens tandreguleringen finder sted. Hvis mundhygiejnen ikke er i orden, kan det betyde, at vi m\u00e5 afbryde behandlingen, inden det \u00f8nskede resultat er n\u00e5et. Behandlingen foreg\u00e5r p\u00e5 Tandreguleringsklinikken. V\u00e6lger I, at dit barn skal behandles hos en privatpraktiserende specialtandl\u00e6ge, er det for egen regning. Hvad g\u00f8r jeg i ferien? Du skal huske, at b\u00f8jlen\/skinnen skal bruges som aftalt HELE ferien den holder IKKE fri! G\u00e5r din b\u00f8jle\/skinne i stykker i ferien, skal du henvende dig hos en praktiserende tandl\u00e6ge\/specialtandl\u00e6ge eller Tandl\u00e6gevagten. Er der noget, der generer, skal du forsigtigt pr\u00f8ve at fjerne det og tage det med til tandl\u00e6gen. Hvis du har haft problemer med din b\u00f8jle\/skinne i ferien, er det vigtigt, at du kontakter os hurtigst muligt, n\u00e5r vi \u00e5bner efter ferien. \u00c5bningstiden fremg\u00e5r af den udleverede ferieseddel. V\u00e6r opm\u00e6rksom p\u00e5, at der kun gives refusion for tandl\u00e6gebes\u00f8g i lande indenfor EU.\n"}