{"classes":[{"id":"","title":""}],"title":"Strande og badevand","text":"Bl\u00e5 Flag Badevandsprofiler Badevandskvalitet og badeprognose Hvad kigger vi is\u00e6r efter? Gode alger\u00e5d Generelle bader\u00e5d Du har gode muligheder for at finde strand og badevand i Lyngby-Taarb\u00e6k Kommune. Du kan v\u00e6lge imellem i alt fire badesteder: Frederiksdals Fribad Taarb\u00e6k S\u00f8bad Bombegrunden Taarb\u00e6k Havn I f\u00f8lge badevandsbekendtg\u00f8relsen skal oplysninger om badevand offentligg\u00f8res f\u00f8r bades\u00e6sonen . Bl\u00e5 Flag De Bl\u00e5 Flag er et internationalt kvalitetsstempel, som Friluftsr\u00e5det giver til de strande og lystb\u00e5dehavne, der g\u00f8r en ekstra indsats for at beskytte milj\u00f8et og give deres g\u00e6ster den bedst mulige friluftsoplevelse. Flagene er strand- og havneg\u00e6sternes garanti for, at faciliteter og sikkerhed er i top, samt at badevandet er rent. Vi hejser Bl\u00e5 Flag ved Frederiksdal Fribad og i Taarb\u00e6k Havn . Det er niende \u00e5r i tr\u00e6k, at flaget blafrer i Frederiksdal, mens Taarb\u00e6k Havn har v\u00e6ret med siden 1992. Selvom flagene er ens, er kravene til strande og havne, der s\u00f8ger om at f\u00e5 Bl\u00e5 Flag, ikke helt de samme. Bl\u00e5 Flag Klik her for at l\u00e6se mere om Bl\u00e5 Flag. Badevandsprofiler Lyngby-Taarb\u00e6k Kommune har udarbejdet badevandsprofiler for 4 badesteder . Badevandsprofiler er beskrivelser af badevandsomr\u00e5derne, b\u00e5de med hensyn til omgivelserne og med hensyn til sundhedsm\u00e6ssige risikofaktorer samt forvaltningsforanstaltninger til sikring af de badendes sundhed. Badevandskvalitet og badevandsprognose Vi holder godt \u00f8je med kvaliteten af badevandet hele sommeren, s\u00e5 du ikke risikerer en dukkert i forurenet vand. Finder vi ud af, at vandet i en periode ikke er sikkert at bade i, oplyser vi dig om det via skiltning p\u00e5 badestedet og p\u00e5 vores hjemmeside under nyheder. Du kan l\u00f8bende se badevandsanalyserne p\u00e5 hjemmesiden i l\u00f8bet af badevandss\u00e6sonen (1. juni - 1. september). For \u00d8resundskysten varsles badevandskvaliteten l\u00f8bende via \u00d8resundsvandsamarbejdets hjemmeside. Desuden kan du downloade en app til din mobiltelefon - se hjemmeside. P\u00e5 denne hjemmeside kan du finde badevandsprognoser for alle strande beliggende langs den danske \u00d8resundskyst. Badevandsudsigten bygger p\u00e5 en computersimulering (modellering) af badevandets kvalitet. Modelleringen tager h\u00f8jde for den aktuelle udledning af spildevand til badevandet, hvor mange indikatorbakterier der ledes ud til badevandet og de lokale blandings- og str\u00f8mforhold, der p\u00e5virker bakteriernes sk\u00e6bne. Indikatorbakterierne er E. coli og Enterokokker; de bruges som indikatorer p\u00e5 spildevandudledning af bakterier, der kan g\u00f8re mennesker syge. Model er udarbejdet af DHI for \u00d8resundskyst kommuner. Husk ogs\u00e5 selv at tage ansvar for din badesikkerhed ved at f\u00f8lge de officielle bader\u00e5d og tjekke, hvordan vandet ser ud, inden du hopper i. Hvad kigger vi is\u00e6r efter? Colibakterier og enterokokker Fra maj til september tager vi samlet 10 pr\u00f8ver af badevandet fra hvert badested, som vi unders\u00f8ger for usunde bakterier. E. coli og enterokokker er bakterier, der findes i tarme hos mennesker og dyr. Bakterierne dukker oftest op i badevandet, n\u00e5r det regner s\u00e5 kraftigt, at kloakkerne flyder over. De kan dog ogs\u00e5 komme fra udl\u00f8b fra vandl\u00f8b eller direkte fra badeg\u00e6ster, hunde eller fugle. Alger Langt de fleste alger er ufarlige, men der findes giftige arter. Fx bl\u00e5-gr\u00f8nne alger som is\u00e6r trives i juli og august, hvor badevandet er mest varmt. Normalt er algerne s\u00e5 sm\u00e5, at de er n\u00e6sten usynlige i vandet, men m\u00e6ngden af alger kan vokse pludseligt. N\u00e5r det sker, samler de sig i vandoverfladen som gr\u00f8nne eller brune plamager eller skyller op i strandkanten og ligner skum. Hvis der er mange alger, skal du v\u00e6re ekstra opm\u00e6rksom p\u00e5 at undg\u00e5 kontakt. Her kan deres koncentration af gift nemlig v\u00e6re s\u00e5 h\u00f8j, at du risikerer at blive syg eller f\u00e5 hudirritationer. Kommunen holder \u00f8je med alger i vandet, men algerne kan drive v\u00e6k liges\u00e5 hurtigt, som de samles. Derfor er det vigtigt, at du ogs\u00e5 selv kigger efter st\u00f8rre plamager af alger, selvom der ingen advarselsskilte er p\u00e5 stranden. Gode alger\u00e5d Se altid efter skilte, der frar\u00e5der badning, inden du hopper i vandet. Hvis du ikke kan se dine f\u00f8dder, n\u00e5r du st\u00e5r i vandet til kn\u00e6ene, kan der v\u00e6re s\u00e5 mange alger i vandet, at du b\u00f8r undg\u00e5 at bade. Lad ikke dyr og b\u00f8rn lege eller bade i vandkanten, hvis der er dannet skum, eller vandet generelt er uklart. Hold \u00f8je med at din hund ikke bader i eller drikker uklart vand. Den kan blive alvorligt forgiftet og faktisk d\u00f8 af at sluge alger. Har du sart hud eller hudallergi, skal du v\u00e6re ekstra opm\u00e6rksom p\u00e5, om vandet er klart. Skyl dig grundigt under bruseren, hvis du har badet i vand med mange alger. Symptomer p\u00e5 algeforgiftning kan bl.a. v\u00e6re hovedpine, hudirritationer, feber, kvalme og diarre. Oplever du gener efter at have badet i vand med alger, skal du kontakte din l\u00e6ge. Generelle bader\u00e5d Bad aldrig alene og g\u00e5 kun ud til navlen Bad kun hvor det er tilladt L\u00e6r at sv\u00f8mme og springe rigtigt Hold altid \u00f8je med badende b\u00f8rn Hent aldrig badebolde eller badedyr, som driver for langt ud Spring kun p\u00e5 hovedet, hvor vandet er dybt nok Sv\u00f8m langs kysten og bad i god afstand fra \u00e5- og spildevandsudl\u00f8b Bad ikke en-tre dage efter et kraftigt regnskyl, da der er risiko for bakterier i vandet Bad aldrig med alkohol eller euforiserende stoffer i blodet Forlad vandet, n\u00e5r du begynder af fryse L\u00e6s mere her: Naturstyrelsen R\u00e5det for st\u00f8rre Badesikkerhed DMIs strandvejr\n"}