{"classes":[{"id":"","title":""}],"title":"Lokale regler for rygning i det fri","text":"Baggrund Kommunalbestyrelsen besluttede p\u00e5 sit m\u00f8de den 19. marts 2007, at Lyngby-Taarb\u00e6k Kommune er en r\u00f8gfri arbejdsplads fra 1.4.2007. For administrationens vedkommende betyder de nye regler, at der ikke m\u00e5 ryges indend\u00f8rs p\u00e5 R\u00e5dhuset, Jernbanepladsen 22 og i administrationsbygningen (T12). Det skal v\u00e6re muligt at ryge i det fri, med mindre den nye lovgivning om r\u00f8gfri milj\u00f8er tilsiger noget andet. Rygning i det fri kan finde sted p\u00e5 steder, der giver mindst gener for kommunens ansatte, g\u00e6ster, borgerne m.fl. Det skal bem\u00e6rkes, at rygning i det fri kun er tilladt, hvor dette kan ske uden p\u00e5virkning af det indend\u00f8rs arbejdsmilj\u00f8. Rygning m\u00e5 s\u00e5ledes ikke finde sted foran \u00e5bne vinduer, d\u00f8re m.v. og skal i \u00f8vrigt foreg\u00e5 hensynsfuldt overfor andre ansatte eller borgere. Rygning i det fri skal begr\u00e6nses mest muligt, og accepteres kun, hvis det kan foreg\u00e5 i et omfang og p\u00e5 tidspunkter, hvor det ikke er til gene for udf\u00f8relsen af det daglige arbejde. Vurderingen af dette forhold p\u00e5hviler den enkelte leder. R\u00e5dhuset + Jernbanepladsen 22 Der m\u00e5 ryges i det fri p\u00e5 parkeringsomr\u00e5det bag R\u00e5dhuset. Der vil blive opsat affaldsbokse til rygeaffald. Det betyder, at der ikke m\u00e5 ryges p\u00e5 terrasseomr\u00e5det p\u00e5 5. sal, Lyngby R\u00e5dhus. Administrationsbygningen (T 12) Der m\u00e5 ryges i haveomr\u00e5det mellem Lyngby Storcenter, T12, og Tofteb\u00e6ksvej 8. Der vil blive opsat affaldsbokse til rygeaffald. Det betyder, at der ikke m\u00e5 ryges p\u00e5 terrasseomr\u00e5det ved kantinen p\u00e5 1. sal, ligesom rygning p\u00e5 altangangene ikke er tilladt. For en god ordens skyld skal det pr\u00e6ciseres, at det indend\u00f8rs rygeforbud ogs\u00e5 g\u00e6lder for kommunens borgere, bes\u00f8gende, g\u00e6ster m.fl. Det betyder, at personer, der ryger indend\u00f8rs i administrationsbygningerne til trods for henstilling eller advarsel om ikke at ryge p\u00e5 et sted, hvor der er rygeforbud, kan anmodes om at forlade administrationsbygningerne. De nye lokale retningslinier tr\u00e6der i kraft pr. 1.4.2007.\n"}