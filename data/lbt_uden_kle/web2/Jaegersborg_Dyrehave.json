{"classes":[{"id":"","title":""}],"title":"J\u00e6gersborg Dyrehave","text":"Dyrehaven er det st\u00f8rste naturomr\u00e5de i Lyngby-Taarb\u00e6k Kommune og det mest bes\u00f8gte i Danmark. Det over 1.000 hektar store areal indeholder et varieret landskab med b\u00e5de skov, s\u00f8er, \u00e5bne sletter og bakker. Hvert \u00e5r g\u00e6ster i gennemsnit 7.5 million mennesker Dyrehaven og benytter sig af dens forskellige tilbud. Naturstyrelsen Hovedstaden forvalter Dyrehaven. Styrelsen kan kontaktes p\u00e5 telefon: 72 54 30 00 eller e-mail: HST@nst.dk , hverdage klokken 9.00-16.00. Havens historie J\u00e6gersborg Dyrehave har eksisteret siden 1669, hvor Frederik den 3. indrettede et afgr\u00e6nset omr\u00e5de til kongeligt jagtrevir. Da Frederik den 3. d\u00f8de i 1670, udvidede hans s\u00f8n Christian den 5. Dyrehaven, s\u00e5 omr\u00e5det kunne bruges til parforcejagt, der er meget pladskr\u00e6vende. Udvidelsen bet\u00f8d, at Dyrehaven nu kom op p\u00e5 1.600 hektar, fordi landsbyen Stokkerups jorder blev inddraget sammen med det, der nu er J\u00e6gersborg Hegn . De inddragede landsbyjorder kender vi i dag som Eremitagesletten. I 1838 blev J\u00e6gersborg Hegn separeret fra den oprindelige Dyrehave, og siden har omr\u00e5det haft sit nuv\u00e6rende areal. Offentligheden fik adgang til Dyrehaven i 1756, men rettighederne til jagt og jagtslottet Eremitagen ejes stadig af kongefamilien. UNESCOs verdensarv J\u00e6gersborg Dyrehave er som en del af det nordsj\u00e6llandske parforcejagtlandskab en kandidat til FN-organisationen UNESCOs verdensarvliste. I forvejen er Jelling-monumenterne, Roskilde Domkirke, Kronborg og Ilulissat Isfjord optaget p\u00e5 den prestigefyldte liste. Det nordsj\u00e6llandske parforcejagtlandskab str\u00e6kker sig fra Dyrehaven og Eremitageslottet til Frederiksborg Slot og Gribskov. Kulturarvstyrelsen har sat parforcelandskabet p\u00e5 den danske tentativliste. Det er den liste, hvorfra UNESCO udv\u00e6lger nye omr\u00e5der og steder af kultur- og naturhistorisk betydning. Det forventes, at UNESCOs verdensarvskomite tager stilling til de nominerede kandidater tidligst i 2013. L\u00e6s mere om verdensarvsstederne i Danmark og p\u00e5 Gr\u00f8nland samt de nye danske kandidater p\u00e5 Kulturarvsstyrelsens hjemmeside . Generelle regler Hjorte Selvom Dyrehavens mange hjorte kan se fredelige ud, er de stadig vilde dyr. Hold derfor altid afstand til hjortene, n\u00e5r du bes\u00f8ger Dyrehaven. Du m\u00e5 heller aldrig fors\u00f8ge at fodre dyrene eller r\u00f8re ved de nyf\u00f8dte hjortekalve. I brunsttiden fra september til november skal du desuden blive p\u00e5 gangstierne. L\u00e6s mere om at opleve Dyrehavens hjorte p\u00e5 den mest hensigtsm\u00e6ssige m\u00e5de. Hunde Du er velkommen til at tage din hund med i Dyrehaven, men af hensyn til de andre bes\u00f8gende og hjortebestanden skal den altid f\u00f8res i snor. K\u00f8rsel Al motork\u00f8rsel i Dyrehaven er som hovedregel forbudt. Om onsdagen fra solopgang til solnedgang er det dog tilladt at k\u00f8re i bil fra Hjortek\u00e6r Port og ad Hjortek\u00e6rvej til Eremitageslottet. Ridning Du m\u00e5 gerne ride i Dyrehaven, s\u00e5 l\u00e6nge du har et gyldigt ridekort p\u00e5 dig. Ridekort kan f\u00e5s ved henvendelse til Naturstyrelsen Hovedstaden. Telte, b\u00e5l og grill Telte, b\u00e5l og grill er ikke tilladt i Dyrehaven. I Naturstyrelsens pjece J\u00e6gersborg Dyrehave finder du et kort, hvor de omr\u00e5der med b\u00e5lpladser, der ligger uden for Dyrehaven, er markeret. En stor del af Dyrehaven er naturbeskyttet overdrev, hvor hjorteflokke holder bevoksningen nede. Beskyttet natur J\u00e6gersborg Dyrehave er et 3-omr\u00e5de under Naturbeskyttelsesloven, og naturtyperne ferske enge, moser, overdrev, s\u00f8er og vandhuller er alle at finde i Dyrehaven. Dyrehaven h\u00f8rer desuden under den internationale naturbeskyttelsesordning Natura 2000 og er derfor udpeget som habitatomr\u00e5de for en r\u00e6kke naturtyper, planter og dyr, der er s\u00e6rligt bevaringsv\u00e6rdige. Blandt nogle af de naturtyper, som h\u00f8rer under habitatomr\u00e5det er s\u00f8er, vandl\u00f8b og vandhuller og b\u00f8ge-, ege-, elle- og askeskove. Blandt dyrearter findes Sump Vindelsnegl, Stellas Mosskorpion og Stor Vandsalamander. Hvis du er i tvivl om, hvor det beskyttede naturomr\u00e5de er, kan du finde og se det p\u00e5 kommunens WebGIS . Dyr og planter Plante- og dyrelivet i Dyrehaven er b\u00e5de omfangsrigt, s\u00e6rligt og fascinerende. Derfor er det ekstra vigtigt at tage hensyn til s\u00e5vel det synlige som det usynlige liv, n\u00e5r du bes\u00f8ger omr\u00e5det. Pattedyr Hjortebestanden p\u00e5 cirka 2.000 dyr, hvoraf de 300 er krondyr, 1.600 er d\u00e5dyr og 100 er sikaer, er et af Dyrehavens s\u00e6rlige kendetegn og vel nok st\u00f8rste tr\u00e6kplaster. Udover at v\u00e6re til gl\u00e6de for Dyrehavens mange bes\u00f8gende, hj\u00e6lper hjortene med at trimme og vedligeholde det nuv\u00e6rende landskabspr\u00e6g. Ved at \u00e6de planter, blade og de mindre tr\u00e6er forhindrer hjortene, at sletterne gror til. Hjortene er ikke de eneste pattedyr i Dyrehaven. Her lever ogs\u00e5 r\u00e6ve, gr\u00e6vlinge, harer, hermeliner og mindre arter som flagermus, skovmus og muldvarpe. Fugle Dansk Ornitologisk Forening kategoriserer Dyrehaven som en skovfuglelokalitet af national betydning, og antallet og variationen af fuglearter er da ogs\u00e5 omfattende. Blandt de mest fremtr\u00e6dende fugle er krage, allike, st\u00e6r, stor flagsp\u00e6tte, g\u00e6rdesmutte, tr\u00e6l\u00f8ber og sp\u00e6tmejse. P\u00e5 de \u00e5bne sletter kan sangl\u00e6rken h\u00f8res, og kommunens ansvarsart sortsp\u00e6tten er ogs\u00e5 registreret i Dyrehaven. Padder Padder og krybdyr er hyppige i Dyrehaven, og arter som stor og lille vandsalamander, butsnudet fr\u00f8, skrubtudse, gr\u00f8n fr\u00f8 og snog er alle udpeget som arter, som er i tilbagegang og derfor kr\u00e6ver ekstra opm\u00e6rksomhed. Planter, alger og svampe Planter, som er typiske i v\u00e5domr\u00e5der og p\u00e5 overdrev, lever ogs\u00e5 i Dyrehaven. Det drejer sig fx om tidlig dv\u00e6rgbunke, hjertegr\u00e6s, kattesk\u00e6g, timian og tidsel. Blandt de mere sj\u00e6ldne og s\u00e5rbare planter findes sort pil og gul star. Dyrehavens s\u00f8er har desuden imponerende mange gulalger, og er samtidig det omr\u00e5de i Danmark, hvor der er registreret det st\u00f8rste antal sj\u00e6ldne svampearter. Siden 1980 er i alt 65 svampearter blevet r\u00f8dlistet, som truede, s\u00e5rbare eller sj\u00e6ldne. Se en udf\u00f8rlig artsliste for Dyrehaven . Fortidsminder J\u00e6gersborg Dyrehave er sp\u00e6kket med fortidsminder. Her er gjort fund fra mange forskellige tidsperioder. Is\u00e6r rundh\u00f8je fra oldtiden og stenalderen er hyppige i naturomr\u00e5det, men der er ogs\u00e5 registreret blandt andet j\u00e6ttestuer, helleristninger, sk\u00e5ltegn og bef\u00e6stninger. Kommunens WebGIS har en vejledende registrering af fortidsminderne. P\u00e5 kulturarvstyrelsens hjemmeside for Fund og Fortidsminder kan du selv s\u00f8ge efter oplysninger om de fortidsminder, der er registreret i Lyngby-Taarb\u00e6k Kommune. L\u00e6s mere om fortidsminder i kommunen. Aktiviteter Dyrehaven er en rekreativ buffet af muligheder for natur- og kulturoplevelser. Her f\u00f8lger et udvalg af de mest popul\u00e6re aktiviteter. Eremitagel\u00f8b og Hubertusjagt Hvert \u00e5r den f\u00f8rste s\u00f8ndag i november danner Dyrehaven ramme om den traditionsrige Hubertusjagt, der hvert \u00e5r tiltr\u00e6kker 40-50.000 tilskuere. Her er det ekstra vigtigt at tage hensyn til Dyrehavens hjortebestand . L\u00e6s mere om Hubertusjagten p\u00e5 den officielle hjemmeside . En anden popul\u00e6r og \u00e5rlig begivenhed er Eremitagel\u00f8bet. Danmarks st\u00f8rste og verdens \u00e6ldste motionsl\u00f8b afvikles fast om s\u00f8ndagen i uge 40. L\u00e6s mere om Eremitagel\u00f8bet . Kapervogne Nyd Dyrehaven fra hestevogn. Kapervognene har holdeplads uden for Klampenborg Port ved Klampenborg Station, og du kan bestille k\u00f8reture flere steder i Dyrehaven. Ponyudlejning Dyrehaven har et fantastisk rideterr\u00e6n. Ved Fortun-porten finder du Fortunens Ponycenter, som tilbyder udlejning af ponyer og heste, rideundervisning og ridelejr for b\u00e5de voksne og b\u00f8rn. Find mere information om priser og aktiviteter p\u00e5 centrets egen hjemmeside. Naturvejledning Naturvejlederne arrangerer ture og giver inspiration til aktiviteter i Dyrehaven. F\u00e5 mere information om naturvejledernes tilbud hos Naturstyrelsen Hovedstaden. Nyd naturen fra hestevogn. Kapervogne kan lejes flere steder i Dyrehaven. Foto - Naturstyrelsen. V\u00e6rd at se P\u00e5 Eremitagesletten , der er et omr\u00e5de omkranset af skov i Dyrehavens nordlige del, kan du v\u00e6re heldig at se flokke af hjorte gr\u00e6sse. Eremitagesletten var oprindelig marker til landsbyen Stokkerup, som blev inddraget til jagt. P\u00e5 slettens h\u00f8jeste punkt ligger Eremitageslottet , som blev bygget i 1734-36. Slottet tager sit navn fra det franske udtryk en ermitage - i ensomhed , fordi kongen og hans g\u00e6ster gerne ville undg\u00e5 at spise middag foran med tjenerne. Derfor brugte man p\u00e5 slottet en s\u00e5kaldt taffelmaskine, som kunne hejse det d\u00e6kkede middagsbord op fra k\u00e6lderk\u00f8kkenet til spisesalen. Eremitageslottet er frem til i dag blevet brugt til kongelige jagtselskaber. Derfor er det ikke \u00e5bnet for offentligheden. I Dyrehavens sydligste del ligger dalstr\u00f8get Ulvedalene , som blev dannet under den sidste istid og derfor har et meget kuperet terr\u00e6n. I Ulvedalene finder du Dj\u00e6vlebakken, som er en popul\u00e6r 43 meter h\u00f8j k\u00e6lkebakke. I omr\u00e5det ligger der desuden en del gravh\u00f8je, og Ulvedalene har en lang tradition for teaterops\u00e6tninger. F\u00f8rste gang i 1910 og senest i 2010. Von Langens Plantage i det syd\u00f8stlige hj\u00f8rne af Dyrehaven er velbes\u00f8gt. Her er en st\u00f8rre indhegning med forskellige tr\u00e6sorter. Plantagen fik sit navn efter den tyske skovekspert Johann Georg Von Langen, som i 1763 fik til opgave at reetablere de kongelige skove i Nordsj\u00e6lland. I dag st\u00e5r der stadig \u00e6delgraner og b\u00f8ge fra Von Langens tid i N\u00f8rreskoven ved Fures\u00f8en og Dyrehaven. Syd for plantagen ligger restauranten Peter Liebs Hus , som er opkaldt efter Dyrehavens f\u00f8rste skytte. Bygningen er blevet renoveret og genopf\u00f8rt en del gange p\u00e5 grund af brande. Den originale bygning, der hed Kildehuset, blev opf\u00f8rt i slutningen af 1700-tallet. L\u00e6ngere mod vest finder du Kirsten Piils Kilde . Kilden tiltrak engang syge bes\u00f8gende fra n\u00e6r og fjern, fordi rygtet sagde, at kildens vand havde en helbredende effekt. Kilden er opkaldt efter en pige, som en aften i 1583 for vild i Boveskoven nord for K\u00f8benhavn. Hun fandt hjem, fordi en kilde dukkede frem p\u00e5 en skr\u00e6nt og viste hende vejen mod K\u00f8benhavn. Kirsten Piil har v\u00e6ret inspiration til flere danske sagn. Den Slesvigske Sten , der ligger n\u00e6r Eremitageslottet, blev sat som et minde om to bes\u00f8g fra slesvigerne i 1861 og 1865. Stenen markerer samh\u00f8righeden med Danmark. Den f\u00f8rste store Grundlovsfest blev holdt ved Den Slesvigske Sten i 1875. Dyrehavsbakken eller Bakken , som den oftest kaldes, er verdens \u00e6ldste eksisterende forlystelsespark. Siden Bakken blev etableret i 1583, hvor den fungerede som markedsplads, har den tiltrukket b\u00f8rn og voksne fra hele landet. Indtil 1900-tallet underholdte g\u00f8glere fra deres telte p\u00e5 pladsen. Herefter kom de faste og st\u00f8rre bygninger med forlystelser til, som vi kender fra Bakken i dag. F\u00e5 inspiration til flere aktiviteter, sev\u00e6rdigheder og naturoplevelser p\u00e5 Ud i Naturen-kortet og Motionsportalen.\n"}