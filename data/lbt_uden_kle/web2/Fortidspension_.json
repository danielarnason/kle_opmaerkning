{"classes":[{"id":"","title":""}],"title":"F\u00f8rtidspension ","text":"Udbetaling Danmark udbetaler f\u00f8rtidspension fra den 1. marts 2013. Den 1. marts 2013 overg\u00e5r myndighedsansvaret for folke- og f\u00f8rtidspension og boligst\u00f8tte fra kommunerne til Udbetaling Danmark. Hvem kan f\u00e5 f\u00f8rtidspension? F\u00f8rtidspension kan gives til personer, der af fysiske, psykiske eller sociale grunde ikke kan arbejde og dermed fors\u00f8rge sig selv. Kommunen vurderer din arbejdsevne baseret p\u00e5 helbredsm\u00e6ssige, arbejdsm\u00e6ssige og sociale forhold. Kommunen tr\u00e6ffer afg\u00f8relse om f\u00f8rtidspension, n\u00e5r det er dokumenteret, at din arbejdsevne ikke kan forbedres gennem aktivering, revalidering eller anden behandling, og du dermed ikke kan varetage et job p\u00e5 almindelige vilk\u00e5r eller et fleksjob. Desuden skal du opfylde nogle generelle betingelser for at f\u00e5 pension i Danmark. Du kan l\u00e6se om de generelle betingelser for pension p\u00e5 Borger.dk . Beregning og udbetaling af f\u00f8rtidspension Det er kommunen, der tilkender f\u00f8rtidspension. Dvs. det er kommunen, der vurderer, om du opfylder betingelserne for at f\u00e5 f\u00f8rtidspension. Men det er Udbetaling Danmark, der beregner og udbetaler din f\u00f8rtidspension, n\u00e5r du har f\u00e5et den tilkendt. Du skal derfor kontakte Udbetaling Danmark, hvis du har sp\u00f8rgsm\u00e5l om beregning og udbetaling af f\u00f8rtidspension. Udbetaling Danmark kan kontaktes p\u00e5 tlf. nr. 70 12 80 61. Du har mulighed for at s\u00f8ge \u00f8konomisk tilskud til uforudsete enkeltudgifter og sygebehandling m.v. Det skal du ans\u00f8ge om i Center for Arbejdsmarked Afdelingen for Ydelser. Du kan finde skemaet til ans\u00f8gning om enkeltydelser p\u00e5 Borger.dk og indsende det til kommunen. Oplysningspligten overg\u00e5r ogs\u00e5 til Udbetaling Danmark Modtager du f\u00f8rtidspension, skal du fra den 1. marts give Udbetaling Danmark oplysninger om \u00e6ndringer, der kan have betydning for din pension. Du skal for eksempel give besked til Udbetaling Danmark, hvis du flytter til udlandet, din indt\u00e6gt \u00e6ndrer sig, eller hvis du rejser s\u00e5 meget, at det kan p\u00e5virke din pension. S\u00e5dan s\u00f8ger du f\u00f8rtidspension Du skal fortsat henvende dig i kommunen for at f\u00e5 n\u00e6rmere oplysninger om betingelserne for f\u00f8rtidspension.\n"}