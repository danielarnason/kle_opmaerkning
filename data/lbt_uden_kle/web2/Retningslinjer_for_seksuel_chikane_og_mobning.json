{"classes":[{"id":"","title":""}],"title":"Retningslinjer for seksuel chikane og mobning","text":"Kommunen l\u00e6gger v\u00e6gt p\u00e5 at sikre et arbejdsmilj\u00f8, der respekterer den enkelte medarbejders v\u00e6rdighed. Ud\u00f8velse af seksuel chikane, mobning og andre former for kr\u00e6nkende adf\u00e6rd har en skadelig indvirkning p\u00e5 arbejdsmilj\u00f8et. Det er en u\u00f8nsket adf\u00e6rd, som ikke vil blive tolereret. Medarbejdere, der f\u00f8ler sig chikaneret seksuelt eller p\u00e5 anden m\u00e5de, opfordres til at dr\u00f8fte problemet med en overordnet eller en neutral kontaktperson efter eget valg. Alle henvendelser vil blive taget alvorligt. Samtalen er som udgangspunkt fortrolig, men kontaktpersonen kan efter aftale g\u00e5 videre til kommunens ledelse. Seksuel chikane og mobning skal forebygges ved at skabe bevidsthed om emnet p\u00e5 arbejdspladserne og dermed g\u00f8re problemet synligt. Definition af seksuel chikane og andre former for mobning Seksuel chikane Definition: Seksuel chikane kan ud\u00f8ves af b\u00e5de m\u00e6nd og kvinder og betyder, at et andet menneskes v\u00e6rdighed kr\u00e6nkes ved en r\u00e6kke seksuelle tiln\u00e6rmelser af b\u00e5de fysisk og psykisk art. Som eksempler p\u00e5 seksuel chikane kan n\u00e6vnes: * Ikke \u00f8nsket fysisk kontakt, ber\u00f8ringer, klap, klem, knib, k\u00e6rtegn og lignende * Uvelkomne hentydninger med seksuelle undertoner, f.eks. sjofle historier, vittigheder, kommentarer om udseende og grove mundtlige overfald * Forslag, forventninger eller krav om seksuelle ydelser * Sjofle og kompromitterende tilbud eller invitationer til seksuelt samv\u00e6r * Fremvisning af pornografiske billeder * Fysiske overgreb Afg\u00f8rende for, om der foreligger chikane, er den p\u00e5g\u00e6ldendes oplevelse af, at der er tale om en kr\u00e6nkende adf\u00e6rd. Mobning Definition: Mobning er udtryk for manglende tolerance og udvisning af ringeagt for andre mennesker. Mobning er en adf\u00e6rd, der kan bevirke underminering af et andet menneskes selvrespekt og f\u00f8lelse af v\u00e6rdi. Som eksempler p\u00e5 mobning kan n\u00e6vnes: * Misbrug af magt * Nedg\u00f8relse af personen eller arbejdsindsatsen i grove vendinger, typisk n\u00e5r andre er til stede * Groft sprogbrug, b\u00e5de ordvalg og talem\u00e5de * Usandheder eller l\u00f8gne, ofte udsprunget af sladder. Det er en erfaring fra mange organisationer, at seksuel chikane og mobning kan ske p\u00e5 alle niveauer i en organisation eller p\u00e5 en arbejdsplads. Det kan s\u00e5ledes b\u00e5de forekomme imellem ligestillede kolleger eller imellem chef og medarbejder den ene eller den anden vej. I alvorlige tilf\u00e6lde kan seksuel chikane og mobning medf\u00f8re helbredsm\u00e6ssige problemer af b\u00e5de fysisk og psykisk art, og den p\u00e5g\u00e6ldende kan i sidste instans finde det n\u00f8dvendigt at opsige sin stilling. Det er \u00f8del\u00e6ggende for et godt arbejdsmilj\u00f8. Det er derfor ledelsens ansvar at s\u00f8ge at undg\u00e5 eller stoppe alle former for chikane. Forebyggelse af seksuel chikane og mobning Alle b\u00e5de chefer og medarbejdere skal v\u00e6re opm\u00e6rksomme p\u00e5 problemstillingerne og medvirke til at forebygge en evt. uacceptabel adf\u00e6rd f.eks. ved at rette henvendelse herom til den ansvarlige chef for omr\u00e5det p\u00e5 det ledelsesm\u00e6ssige niveau, som det i den konkrete sag er n\u00f8dvendigt at involvere. Hvad kan den ansatte g\u00f8re? Det er legitimt at tage problemer med chikane op - b\u00e5de for ledere og medarbejdere. Medarbejdere, der f\u00f8ler sig chikaneret, opfordres til at dr\u00f8fte problemet med en overordnet eller en neutral kontaktperson efter eget valg. S\u00e5danne samtaler er som udgangspunkt fortrolige. Efter aftale kan kontaktpersonen g\u00e5 videre til kommunens ledelse. Kontaktpersonen udarbejder et kort notat om henvendelsen og opbevarer dette som fortroligt materiale. Hvad skal kommunen g\u00f8re? Alle henvendelser fra ansatte, som f\u00f8ler sig chikaneret\/mobbet, skal tages alvorligt. Der skal gennemf\u00f8res samtaler med begge parter. Bl.a. er det vigtigt at f\u00e5 klarlagt, om der er tale om en misforst\u00e5else mellem de involverede parter, eller om der er tale om et forhold, som kr\u00e6ver indgriben. S\u00e5danne samtaler kan v\u00e6re vanskelige at gennemf\u00f8re. Det anbefales derfor, at der udpeges en kontaktperson, der har evner og erfaring med at dr\u00f8fte f\u00f8lsomme emner. Kommunens ledelse har som arbejdsgiver pligt til at fors\u00f8ge at stoppe alle tilf\u00e6lde af chikane, som man bliver bekendt med. Der kan p\u00e5 samme m\u00e5de som ved andre forseelser reageres med p\u00e5tale, advarsel, opsigelse eller bortvisning alt efter chikanens grovhed og varighed. Hvis ledelsen ikke s\u00f8ger at stoppe chikanen, kan ledelsen blive gjort medansvarlig under en evt. efterf\u00f8lgende retssag. Der kan foretages politianmeldelse og\/eller anl\u00e6gges erstatningssag i henhold til regler i straffeloven, funktion\u00e6rloven og ligebehandlingsloven.\n"}