{"classes":[{"id":"","title":""}],"title":"Retningslinjer for anvendelse af internet og elektronisk post","text":"Retningslinje for anvendelse af internet 1. Adgang til internet fra pc ere koblet til det administrative net I forbindelse med overgang til den nye edb-l\u00f8sning blev det som et fors\u00f8g tilladt alle medarbejdere at g\u00e5 p\u00e5 internettet. Udviklingen i internettet har p\u00e5 eksplosiv m\u00e5de overhalet dette fors\u00f8g, og brugen af internettet m\u00e5 nu siges at v\u00e6re en integreret del af informationss\u00f8gningen og et uundv\u00e6rligt arbejdsredskab for medarbejderne i deres l\u00f8sning af de p\u00e5lagte arbejdsopgaver. Adgang til internettet er derfor en vedtaget standard for alle arbejdspladser i Lyngby-Taarb\u00e6k Kommune koblet til det administrative net. Som udgangspunkt er der ikke i Lyngby-Taarb\u00e6k Kommune lagt begr\u00e6nsninger for brugen af internet, men al trafik logges med angivelse af person, tid, s\u00f8gning, s\u00e5 udover, at det er et ledelsesansvar, at der kun s\u00f8ges i relevante oplysninger, s\u00e5 er det ogs\u00e5 et personligt ansvar. 1.1. Hovedregel for anvendelse af internet Internettet er i vid udstr\u00e6kning karakteriseret ved, at der kun med stor vanskelighed kan opstilles og kontrolleres regler i forbindelse med anvendelse af internettet. I Lyngby-Taarb\u00e6k Kommune er der vedtaget nogle overordnede regler for, hvad der m\u00e5 antages at v\u00e6re god internettone , idet dog denne formentlig \u00e6ndrer sig l\u00f8bende i forhold til de muligheder, der til enhver tid gives p\u00e5 nettet. 1. Enhver internetbruger er en repr\u00e6sentant for kommunen, og p\u00e5 nettet b\u00f8r man agere med respekt for den arbejdsplads, man repr\u00e6senterer. 2. Brugen af informationss\u00f8gning p\u00e5 internettet skal altid ske med henblik p\u00e5 en hensigtsm\u00e6ssig og optimal l\u00f8sning af en p\u00e5lagt arbejdsopgave. 3. Internettet indeholder ofte opdateringer af programmer, som Lyngby-Taarb\u00e6k Kommune er bruger af, men det er aldrig op til den enkelte medarbejder at foretage en programopdatering. Denne opgave l\u00f8ses altid af It-funktionen. 4. Internettet indeholder ogs\u00e5 programmer til (fri) afpr\u00f8vning (shareware \/ freeware). Det er aldrig op til den enkelte medarbejder at foretage en programafpr\u00f8vning, idet denne opgave altid l\u00f8ses af eller i samarbejde med It-funktionen. 5. Computerspil, der enten hentes over internettet, eller hvor spillet foreg\u00e5r via internettet, er ikke tilladt p\u00e5 maskiner koblet til det administrative net. 1.2. Anvendelse af internet udenfor arbejdstid (surfing) Lyngby-Taarb\u00e6k Kommune stiller udenfor arbejdstid internettet til r\u00e5dighed for sine ansatte uden begr\u00e6nsninger. Det foruds\u00e6ttes dog, at alle ansatte overholder regel 3.,4., og 5. under pkt.1.1. 1.3. Ansvar Kommunaldirekt\u00f8ren er \u00f8verste sikkerhedsansvarlige i kommunen. Sikkerhedsansvaret i de enkelte fagforvaltninger er delegeret til de enkelte forvaltningsdirekt\u00f8rer. Dette fritager ikke den enkelte for ansvar, og enhver internetbruger er ansvarlig eller medansvarlig for at brugen alene sker i overensstemmelse med den af kommunen fastlagte politik. S\u00e5fremt det konstateres, at reglerne for anvendelse af internettet ikke overholdes, betragtes det fra kommunens side som tjenesteforseelse og vil blive behandlet i overensstemmelse hermed. Retningslinje for anvendelse af elektronisk post i Lyngby-Taarb\u00e6k Kommune I forbindelse med overgang til den nye edb-l\u00f8sning blev der via LOTUS Notes givet alle medarbejdere mulighed for at kommunikere via elektronisk post (e-post) b\u00e5de internt og eksternt. E-post er nu et uundv\u00e6rligt arbejdsredskab for medarbejderne i deres l\u00f8sning af de p\u00e5lagte arbejdsopgaver. E-post er imidlertid et nyt aspekt i den daglige sagsbehandling, og det er derfor n\u00f8dvendigt at angive retningslinjer for anvendelsen af mediet samt retningslinjer for hvilken struktur der er p\u00e5 de forskellige niveauer for e-postkasser. 1. Indledning Indf\u00f8relse af e-post i den daglige sagsbehandling vil f\u00e5 indflydelse p\u00e5 mange af de arbejdsgange, der i dag er i de enkelte forvaltninger. Det er derfor et ledelsesansvar at s\u00f8rge for, at brugen af e-post bliver indf\u00f8rt og anvendt i overensstemmelse med de vedtagne retningslinier, s\u00e5 den positive effekt bliver maksimal. Brugen af e-post skal v\u00e6re baseret p\u00e5 et forsvarligt juridisk, teknisk og sikkerhedsm\u00e6ssigt grundlag. 2. Brug af e-post E-post er et kommunikationsv\u00e6rkt\u00f8j, der kan sidestilles med anvendelse af telefon, telefax og almindelig brevpost. Det m\u00e5 forventes, at borgere og virksomheder i stigende omfang vil anvende e-post til kommunikation med kommunen. Mediets beskaffenhed, hvor der kan stilles korte pr\u00e6cise sp\u00f8rgsm\u00e5l, og hvor der hertil kan gives korte og pr\u00e6cise svar, indbyder til hurtigt at besvare de stillede sp\u00f8rgsm\u00e5l, men udgangspunktet for besvarelse af e-post ligger p\u00e5 linje med besvarelse af andre henvendelser, og Lyngby-Taarb\u00e6k Kommune har besluttet, at besvarelse af e-post ikke skal have en h\u00f8jere prioritet end andre henvendelser. 2.1. Kommunens e-postkasser Lyngby-Taarb\u00e6k Kommune har i administrationen valgt at have 4 forskellige niveauer for modtagelse af e-post. Alle breve skal p\u00e5f\u00f8res enten kommunens, forvaltningens eller afdelingens e-postadresse. Det f\u00f8rste niveau er post generelt til kommunen (lyngby@ltk.dk). Denne post g\u00e5r til betjentfunktionen, ligesom al anden post \u00e5bnes den og videresendes p\u00e5 samme m\u00e5de til den relevante forvaltning\/afdeling. Videresendelse vil som hovedregel ske til en forvaltnings- eller afdelingspostkasse. Det andet niveau er post til en forvaltning. Denne post g\u00e5r til den\/de personer, der er autoriseret til at \u00e5bne denne postkasse. Det er herefter deres ansvar, at posten videresendes til den relevante enhed indenfor eller udenfor forvaltningen. Denne videresendelse foreg\u00e5r via e-post. Det tredje niveau er post til en afdeling. Denne post g\u00e5r til den\/de personer, der er autoriseret til at \u00e5bne denne postkasse. Det er herefter deres ansvar, at posten videresendes til den relevante person eller enhed indenfor eller udenfor forvaltningen. Det fjerde niveau er post til enkeltpersoner. Denne post er det op til den enkelte at f\u00e5 behandlet efter de nedenst\u00e5ende retningslinjer. Det er besluttet, at den personlige e-postadresse alene skal p\u00e5f\u00f8res ved siden af lokalnummer i brevet, og at der yderligere skal v\u00e6re anf\u00f8rt en af de generelle e-postadresser i bundteksten af brevet. For de decentrale enheder (omr\u00e5decentre, daginstitutioner eller skoler) kan niveauerne variere fra 2 4. Der kan p\u00e5 et hvilket som helst niveau ske en udprintning af den indkomne e-post, men udprint b\u00f8r begr\u00e6nses til det sted, hvor e-posten skal tilakteres sagen. Se nedenfor. 2.2. Modtagelse af e-post Som udgangspunkt er modtagelse af e-post mulig hele d\u00f8gnet, og der vil komme e-post p\u00e5 mange tider af dagen og p\u00e5 tider, hvor r\u00e5dhuset ikke er bemandet. Det er derfor vigtigt, at der ved enhver arbejdsdags begyndelse foretages en gennemgang af de i nattens eller weekendens forl\u00f8b modtagne e-posts. Det er endvidere vigtigt for en rationel sagsbehandling, at alle e-postkasser i videst mulig omfang st\u00e5r \u00e5bne under hele \u00e5bningstiden i administrationen. Det er op til den enkelte forvaltning at have en tilstr\u00e6kkelig bemanding p\u00e5 den enkelte forvaltnings- og afdelingspostkasse. Det er op til den enkelte leder i afdelingerne at p\u00e5se, at medarbejdere, der er frav\u00e6rende p\u00e5 grund af sygdom eller anden uforudset begivenhed, og som ikke har haft mulighed for at sl\u00e5 sin e-postkasse over p\u00e5 tr\u00e6ffes ikke , f\u00e5r t\u00f8mt deres e-postkasse. Dette m\u00e5 efter en konkret vurdering ske efter et af afdelingslederen foretaget sk\u00f8n p\u00e5 baggrund af medarbejderens arbejdsopgaver og brug af mediet generelt. Ved \u00e5bningen af postkassen, som sker ved It-funktionens mellemkomst, b\u00f8r der v\u00e6re en repr\u00e6sentant fra det lokale samarbejdsudvalg til stede, ligesom det er naturligt at undlade at \u00e5bne post, der er \u00e5benbar privat. Efterf\u00f8lgende skal medarbejderen have meddelelse om det indtrufne. 2.3. De juridiske aspekter i e-post E-post er endnu en ung disciplin i juridisk forstand, og der er ikke mange helt mur- og nagelfaste betragtninger, der kan g\u00f8res g\u00e6ldende. Det er imidlertid ret klart, at en e-post ikke uden en digital signatur kan binde borgeren. Det er ogs\u00e5 ret klart, at man ikke via en e-post skal meddele borgeren retsafg\u00f8relser, der indeholder oplysninger af f\u00f8lsom karakter. Imidlertid er der ikke mange formkrav til kommunikationen mellem borger og myndighed, hvorfor det ikke kan udelukkes, at en borger p\u00e5 eller andet tidspunkt vil kunne st\u00f8tte ret p\u00e5 en e-post afsendt til en af kommunens e-postkasser. Der t\u00e6nkes her p\u00e5 afbrydelse af klagefrister, rettidig indsendelse af dokumentation etc. Her kan udviklingen ske hurtigt, og det er derfor vigtigt, at Lyngby-Taarb\u00e6k Kommune holder \u00f8je med al indkommen e-post. 2.3.1. Identifikation af afsender Et af de aspekter, der volder de st\u00f8rste problemer er identifikation af afsenderen. P\u00e5 samme m\u00e5de som det ikke er umuligt at forfalske en underskrift eller at ringe og udgive sig for en anden, s\u00e5 er det ikke altid muligt at afg\u00f8re, om den e-post man har f\u00e5et tilsendt ogs\u00e5 kommer fra den rigtige person. Det g\u00e6lder s\u00e6rlig, n\u00e5r der er tale om en person, med hvem man ikke tidligere har kommunikeret med via e-post. Dette g\u00f8r sig s\u00e6rlig g\u00e6ldende ved de s\u00e5kaldte gratis posthuse, hvor man uden videre kan f\u00e5 en e-postadresse, uden at det koster noget, eller der er nogen sikkerhed for, at man ogs\u00e5 er identificeret overfor e-postudbyderen. I tvivls tilf\u00e6lde b\u00f8r sagsbehandleren, ligesom det g\u00e6lder ved andre kommunikationsformer, kontakte afsenderen for at f\u00e5 verificeret \u00e6gtheden af ans\u00f8gningen, oplysningerne etc., der er givet i e-posten. Dette skal som hovedregel ske ved anvendelse af andre medier end e-post. 2.3.2. Indholdet af en e-post I de fleste tilf\u00e6lde sendes e-post over usikre linier, hvilket indeb\u00e6rer, at det ikke kan udelukkes, at der er andre der kan se eller opsnappe meddelelsen, og m\u00e5ske foretage \u00e6ndringer i indholdet. Meddelelser er ogs\u00e5 \u00e5bne , idet der kun sj\u00e6ldent foreg\u00e5r nogen form for kryptering 1) af indholdet. Det kan derfor i tilf\u00e6lde, hvor indholdet v\u00e6kker sagsbehandlerens mistanke, v\u00e6re p\u00e5 sin plads, at f\u00e5 informationerne bekr\u00e6ftet af afsender, forinden der foretages yderligere p\u00e5 baggrund af henvendelsen. Dette skal som hovedregel ske ved anvendelse af andre medier end e-post. 1) Kryptering sker som regel via software, der skal v\u00e6re installeret p\u00e5 b\u00e5de afsender og modtagers maskine. Alle meddelelser, som jo best\u00e5r af talkoder \u00e6ndres via en n\u00f8gle, og samme n\u00f8gle bruges af den der modtager s\u00e5 meddelelsen dekrypteres til l\u00e6selig tekst. 2.3.3. Sagsbehandling og e-post En e-post skal p\u00e5 samme m\u00e5de som andre henvendelser registreres p\u00e5 den givne sag, s\u00e5 den p\u00e5 et hvert tidspunkt kan g\u00f8res til genstand f.eks. for aktindsigt. Indtil videre vil dette i Lyngby-Taarb\u00e6k Kommune betyde, at der skal ske en udprintning af e-posten, og den skal tilakteres sagen p\u00e5 samme m\u00e5de som \u00f8vrige henvendelser. E-posten b\u00f8r herefter slettes fra postkassen. 2.4. Besvarelse af e-post Der er flere m\u00e5der at besvare e-post p\u00e5, men Lyngby-Taarb\u00e6k Kommune har indtil videre valgt at lade al e-post blive besvaret via den almindelige brevbesvarelse, med mindre der er tale om kvitteringsskrivelser, oplysende fakta, oplysninger af en ikke-personhenf\u00f8rbar karakter eller andet der efter sagsbehandlerens vurdering kan ske ved at benytte e-post. Hvis man \u00f8nsker vished for at en given e-post er kommet frem, er der i systemet muligheder for at p\u00e5h\u00e6fte en kvittering, som bekr\u00e6fter, at e-posten er kommet frem til modtageren. 3. Adf\u00e6rd og sprogbrug i e-post Brugen af e-post som kommunikationsv\u00e6rkt\u00f8j b\u00f8r opdeles i den interne og den eksterne del, hvor den interne del nok er en mellemting mellem et brev og en telefonbesked , mens den eksterne del i h\u00f8jere grad l\u00e6ner sig mod den almindelige skriftlige korrespondance. 3.1. Intern brug af e-post Lyngby-Taarb\u00e6k Kommune har valgt at have e-post p\u00e5 alle niveauer, og derfor giver e-posten mulighed for at kommunikere mellem alle personer, der er koblet til kommunens edb-net. P\u00e5 samme m\u00e5de som telefonen ved intern brug er reserveret til tjenstlig brug, s\u00e5 b\u00f8r e-post ogs\u00e5 begr\u00e6nses til kommunikation og meddelelser, der vedr\u00f8rer arbejdsopgaverne i kommunen. En fornuftig anvendelse af e-post kan begr\u00e6nse antallet af forg\u00e6ves telefonopkald og give de enkelte modtagere mulighed for at forberede sig p\u00e5 indholdet af det forg\u00e6ves opkald , som nu er blevet til en e-post. Besvarelsen af et opkald kan desuden l\u00e6gges p\u00e5 et tidspunkt, der passer ind i de \u00f8vrige arbejdsopgaver, ligesom besvarelsen ikke beh\u00f8ver at foruds\u00e6tte sp\u00f8rgerens tilstedev\u00e6relse p\u00e5 kontoret. Da e-post som medie endnu er ungt, er adf\u00e6rden i nogen grad ureguleret, men dette forhindrer ikke, at man, selvom mediet indbyder hertil, holder en fornuftig tone og udviser en afd\u00e6mpet adf\u00e6rd, der repr\u00e6senterer kommunen p\u00e5 en ordentlig m\u00e5de. 3.2. Ekstern brug af e-post For s\u00e5 vidt ang\u00e5r den eksterne del af e-post brugen adskiller den sig ikke v\u00e6sentligt fra den adf\u00e6rd, der knytter sig til almindelig papirpost. I alle e-posts, der sendes til eksterne brugere, skal det holdes for \u00f8je, at man er en repr\u00e6sentant for kommunen, og at det, der sendes via e-post, altid kan udprintes og vises i andre sammenh\u00e6nge. 4. Fratr\u00e6den Forinden en medarbejder fratr\u00e6der, p\u00e5hviler det vedkommende at t\u00f8mme sin e-postkasse. Medarbejderen skal endvidere sl\u00e5 e-postkassen over p\u00e5 tr\u00e6ffes ikke med en passende tekst om arbejdsoph\u00f8ret. Ved medarbejderens oph\u00f8r er det op til medarbejderens n\u00e6rmeste leder, eller den der er bemyndiget hertil, at give meddelelse om, at medarbejderen er fratr\u00e5dt, s\u00e5ledes e-postkassen kan slettes af systemet snarest muligt efter fratr\u00e6den. Meddelelse gives til It-funktionen.\n"}