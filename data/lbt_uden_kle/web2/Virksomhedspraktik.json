{"classes":[{"id":"","title":""}],"title":"Virksomhedspraktik","text":"Virksomhedspraktik kan gives til borgere, der har behov for at f\u00e5 afd\u00e6kket eller f\u00e5 optr\u00e6net faglige, sociale eller sproglige kompetencer. Det er en foruds\u00e6tning for at give tilbud om virksomhedspraktik, at der er tale om borgere, der har vanskeligt ved at opn\u00e5 besk\u00e6ftigelse p\u00e5 normale l\u00f8n- og arbejdsvilk\u00e5r eller ans\u00e6ttelse med l\u00f8ntilskud. Virksomhedspraktik kan s\u00e5ledes ses som en af dine muligheder, n\u00e5r du ikke umiddelbart kan f\u00e5 et job. Fordelen for dig er, at du kommer ind p\u00e5 en arbejdsplads, hvor I l\u00e6rer hinanden at kende, og hvor du f\u00e5r mulighed for at afpr\u00f8ve dine kvalifikationer og evner til at varetage det ledige job - og m\u00e5ske kan du forts\u00e6tte og blive ansat i fast job eller i job med l\u00f8ntilskud. Vilk\u00e5r under virksomhedspraktik Er du kontanthj\u00e6lpsmodtager, f\u00e5r du den ydelse, du havde, inden virksomhedspraktikken startede. Som udgangspunkt varer virksomhedspraktikken fra 4-13 uger. I s\u00e6rlige tilf\u00e6lde kan virksomhedspraktikken forl\u00e6nges fra 13 uger og op til 26 uger. Du arbejder p\u00e5 fuld tid, mens du er i praktik, medmindre der er s\u00e6rlige grunde til, at du kun kan arbejde i f\u00e6rre timer. Kommer du til skade under praktikperioden, er du forsikringsm\u00e6ssigt d\u00e6kket af Lyngby-Taarb\u00e6k kommune. Hvordan g\u00f8r du? Er du interesseret i en virksomhedspraktik, s\u00e5 kontakt din arbejdsmarkedsr\u00e5dgiver i Jobcenteret. Du kan selv finde en arbejdsplads, eller jobcentret kan hj\u00e6lpe med at finde en. Lovgrundlag https:\/\/www.retsinformation.dk\/Forms\/R0710.aspx?id=142553\n"}