{"classes":[{"id":"","title":""}],"title":"Ledig. Medlem af A-kasse. Under 30 \u00e5r.","text":"Som ledig er der en r\u00e6kke ting, du skal g\u00f8re i din a-kasse og i dit jobcenter. Her f\u00e5r du en trinvis beskrivelse af, hvad du skal huske, og hvad du har af muligheder - n\u00e5r du er under 30 \u00e5r og medlem af en a-kasse. Trin 1 - Meld dig ledig Du skal i f\u00f8rste omgang melde dig ledig hos din a-kasse og p\u00e5 jobnet.dk. Derefter skal du udfylde og sende en ledighedserkl\u00e6ring til din a-kasse. Du finder erkl\u00e6ringen p\u00e5 din a-kasses hjemmeside. Meld dig ledig p\u00e5 jobnet.dk Husk at du skal s\u00f8ge job i hele din ledighedsperiode - ogs\u00e5 i de perioder du deltager i kurser eller er i aktivering. Trin 2 - Tjek jobforslag hver uge Du skal logge p\u00e5 jobnet.dk mindst hver 7. dag og tjekke, hvad der er af jobforslag til dig. Trin 3 - Opret dit CV Inden for de f\u00f8rste tre uger af din ledighed skal du oprette et CV p\u00e5 jobnet.dk, som din a-kasse skal godkende. Har du brug for hj\u00e6lp, kan du l\u00e5ne computer i Jobcentret p\u00e5 Tofteb\u00e6ksvej 12 og f\u00e5 hj\u00e6lp til jobs\u00f8gning. Trin 4 - CV-samtale i din a-kasse Inden for tre uger vil du blive indkaldt til et m\u00f8de i din a-kasse sammen med en gruppe af andre ledige medlemmer hvor du bliver vejledt i at lave et fyldestg\u00f8rende CV og f\u00e5r at vide hvordan du i det hele taget forholder dig som ledig. Trin 5 - Samtale i jobcentret Du bliver kaldt til samtale i jobcentret eller hos en Anden akt\u00f8r indenfor fire uger efter du har meldt dig ledig. Er du under 25 \u00e5r og uden uddannelse, bliver du p\u00e5lagt hurtigst muligt at komme i gang med en uddannelse med mindre du har fors\u00f8rgerpligt over hjemmeboende b\u00f8rn, eller der er s\u00e6rlige forhold, der g\u00f8r, at du ikke kan tage en uddannelse p\u00e5 ordin\u00e6re vilk\u00e5r. Har du ikke en ungdomsuddannelse, skal du m\u00e5ske tage en l\u00e6se\/skrivetest. Forbered dig til jobsamtalen i jobcentret Trin 6 - Kurser og aktivering Inden for tre m\u00e5neder som ledig skal du i en form for aktivering. Du skal i samarbejde med en jobkonsulent finde ud af, om du kan komme i virksomhedspraktik, i en stilling med l\u00f8ntilskud, p\u00e5 et jobs\u00f8gningskursus eller p\u00e5 et fagligt opkvalificerende kursus. Dine muligheder for opkvalificering afh\u00e6nger af din konkrete situation, og hvordan du bedst kvalificerer dig til at komme i arbejde. Se her for mere information om kurser og aktivering Seks ugers selvvalgt uddannelse Du har som ledig mulighed for at v\u00e6lge et supplerende seks ugers uddannelsesforl\u00f8b, der bliver betalt af jobcentret. Din a-kasse skal godkende dit valg af uddannelse. Er du under 25 \u00e5r, har du fra f\u00f8rste ledighedsdag og seks m\u00e5neder frem ret til seks ugers uddannelse. Er du over 25 \u00e5r, har du fra f\u00f8rste ledighedsdag og ni m\u00e5neder frem ret til seks ugers uddannelse. Dagpenge i to \u00e5r V\u00e6r opm\u00e6rksom p\u00e5 at dine dagpenge oph\u00f8rer efter 2 \u00e5r. Har du sp\u00f8rgsm\u00e5l til dine dagpenge, er det altid din a-kasse, du skal ringe eller skrive til. Det er a-kassen, der vurderer, om du er berettiget til dagpenge.\n"}