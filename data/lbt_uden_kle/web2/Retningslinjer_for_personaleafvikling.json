{"classes":[{"id":"","title":""}],"title":"Retningslinjer for personaleafvikling","text":"Nedl\u00e6ggelse af stillinger Behovet for stillingsnedl\u00e6ggelser vil som hovedregel opst\u00e5 i forbindelse med organisatoriske \u00e6ndringer og i forbindelse med andre forhold, der medf\u00f8rer, at der skal ske en vurdering af sammenh\u00e6ngen imellem de funktioner, der fremover skal varetages, og den personalesammens\u00e6tning, der derefter er behov for. MED-udvalget Det er ledelsens opgave at orientere relevante MED-udvalg om eventuelle generelle personalereduktioner p\u00e5 et s\u00e5 tidligt tidspunkt som muligt. Form\u00e5let er at inddrage personalerepr\u00e6sentanterne i en dr\u00f8ftelse af mulighederne for at realisere vedtagne personalereduktioner uden gennemf\u00f8relse af afskedigelser. Naturlig afgang og omplacering Med henblik p\u00e5 at undg\u00e5 afskedigelser, der er for\u00e5rsaget af generelle \u00e6ndringer, skal de n\u00f8dvendige personalereduktioner i videst muligt omfang s\u00f8ges gennemf\u00f8rt ved naturlig afgang og\/eller omplacering. Efter n\u00e6rmere aftale vil orlov kunne indg\u00e5 i realiseringen af personalereduktioner, s\u00e5fremt orlovsstillinger ikke vikard\u00e6kkes. Det foruds\u00e6ttes, at s\u00e5vel den enkelte medarbejder som arbejdsstederne i kommunen medvirker positivt til de n\u00f8dvendige omplaceringer. Omplacering af medarbejdere skal som udgangspunkt s\u00f8ges gennemf\u00f8rt ved frivillighed. Hvis de \u00f8nskede \u00e6ndringer ikke kan gennemf\u00f8res ved frivillighed, er det ledelsens ansvar og opgave ud fra en samlet driftsm\u00e6ssig vurdering at udpege de(n) medarbejder(e), der skal omplaceres. I vurderingen skal indg\u00e5 oplysninger om de forventede fremtidige funktioner og oplysninger om ledelsens vurdering af medarbejderens evne og muligheder for at bestride disse funktioner. Ved enhver omplacering skal der s\u00e5ledes s\u00f8ges st\u00f8rst mulig overensstemmelse mellem medarbejderens faglige kompetence (uddannelse og kvalifikationer), medarbejderens samarbejdsevner, stabilitet og fleksibilitet samt de opgaver, medarbejderen fremtidigt skal besk\u00e6ftige sig med. Kommunen vil ud fra en konkret vurdering v\u00e6re positivt indstillet overfor at bevilge tjenestefrihed og afholde evt. kursusudgifter til relevante kurser for ber\u00f8rte medarbejdere, der skal omplaceres. N\u00f8dvendige afskedigelser Medarbejdere, som af forskellige \u00e5rsager ikke vil kunne overflyttes til andre opgaver, vil kunne afskediges uanset ans\u00e6ttelsestid og ans\u00e6ttelsesform. I forbindelse med realisering af generelle personalereduktioner kan der - i det omfang, der m\u00e5tte v\u00e6re behov for det - etableres en jobbank. Kommunen er indstillet p\u00e5 at yde st\u00f8tte til krisehj\u00e6lp til afskedigede medarbejdere i forn\u00f8dent omfang. Endvidere vil kommunen yde \u00f8konomisk st\u00f8tte til afskedigede medarbejderes deltagelse i jobs\u00f8gningskurser samt bevilge tjenestefrihed til jobsamtaler og lignende. Medarbejdere, der f\u00e5r nedsat arbejdstid som led i realisering af personalereduktioner, vil som hovedregel kunne forvente at f\u00e5 im\u00f8dekommet eventuel ans\u00f8gning om frig\u00f8relsesattest. Procedure Gennemf\u00f8relse af afskedigelse sker under iagttagelse af de formelle procedurer, der er fastsat i forvaltningslov, faglige overenskomster, tjenestemandsregulativ m.v. Afvikling af afskedigelsessamtaler planl\u00e6gges og gennemf\u00f8res under st\u00f8rst mulig menneskelig hensyntagen til den ber\u00f8rte medarbejder, herunder p\u00e5g\u00e6ldendes eventuelle efterf\u00f8lgende \u00f8nsker om information til de n\u00e6rmeste kolleger. Tillidsrepr\u00e6sentanten skal orienteres, inden den p\u00e5g\u00e6ldende medarbejder f\u00e5r besked, og tillidsrepr\u00e6sentanten vil altid kunne deltage i samtalen, s\u00e5fremt medarbejderen \u00f8nsker dette.\n"}