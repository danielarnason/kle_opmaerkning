{"classes":[{"id":"","title":""}],"title":"Biodiversitet","text":"Biodiversitet, ogs\u00e5 kaldet biologisk mangfoldighed, er en overordnet betegnelse for variationen i den levende natur. Den biologiske mangfoldighed d\u00e6kker over alle organismer, plante- og dyrearter p\u00e5 jorden, synergien mellem disse og milj\u00f8erne\/\u00f8kosystemerne, de lever i. \u00d8kosystemer er en form for natursamfund, der omfatter dyr, planter og organismer, deres forhold internt og til verden omkring dem. I Danmark har vi cirka 30.000 plante- og dyrearter, som via en naturlig proces over tid udd\u00f8r og bliver erstattet af nye. I dag udd\u00f8r arter dog langt hurtigere, end nye kan opst\u00e5. Den ubalance er skadelig for biodiversiteten. Naturstyrelsen L\u00e6s mere om biodiversitet p\u00e5 Naturstyrelsens hjemmeside. Trusler mod biodiversiteten Naturen m\u00e5 i stigende grad vige for menneskets udvikling. Vi breder os, mens vi glemmer at give plads til eksisterende og kommende plante- og dyrearter. Udvidelse af byer, mere infrastruktur, befolkningstilv\u00e6kst, invasive arter, klimaforandringer, intensivt landbrug- og skovbrugsdrift er nogle af de faktorer, der har en negativ indflydelse p\u00e5 den biologiske mangfoldighed. Hvert \u00e5r udd\u00f8r arter rundt omkring i verden. I Danmark er over 350 arter udd\u00f8de siden 1850. Den danske R\u00f8dliste er en oversigt over danske plante- og dyrearter, som er vurderet til at v\u00e6re i fare for at udd\u00f8. Listen er lavet p\u00e5 baggrund af retningslinjer, udarbejdet af den internationale naturbeskyttelsesorganisation IUCN. Her kan du bl.a. se den senest opdaterede R\u00f8dliste. Du kan se hele listen over truede arter, eller du kan s\u00f8ge efter oplysninger om en bestemt art. Stop tab af biodiversitet 2010 var FN s \u00e5r for biodiversitet. Her blev der lavet strategier for bevaring af biodiversitet i globalt og europ\u00e6isk regi. Danmark forpligtede sig sammen med de \u00f8vrige medlemslande i EU til at s\u00e6tte en stopper for tabet af biodiversitet inden udgangen af 2010. En lang r\u00e6kke danske kommuner underst\u00f8ttede FN s initiativ ved enten at igangs\u00e6tte tre biodiversitetsprojekter eller underskrive Countdown 2010-erkl\u00e6ringen, som var en international milj\u00f8kontakt. FN s oprindelige m\u00e5l for at stoppe tab af biodiversitet inden udgangen af 2010 slog fejl. Derfor er fristen nu forl\u00e6nget til 2020. Se 2020-m\u00e5ls\u00e6tningerne for biodiversitet p\u00e5 globalt og europ\u00e6isk plan p\u00e5 Naturstyrelsens hjemmeside. Hvad g\u00f8r kommunen? I forbindelse med FN s \u00e5r for biodiversitet iv\u00e6rksatte Lyngby-Taarb\u00e6k Kommune projekterne: Unders\u00f8gelse og pleje af vandhuller , Naturpleje i Lyngby \u00c5mose og Lyngby-Taarb\u00e6k Kommune som klimakommune . Du kan l\u00e6se beskrivelser af alle tre projekter ved at s\u00f8ge p\u00e5 Naturstyrelsens kommunekort for biodiversitetsprojekter . I forbindelse med kommunalreformen i 2007 sendte dav\u00e6rende milj\u00f8minister Connie Hedegaard et nyt\u00e5rskort til de nye kommuner. P\u00e5 kortet var et billede af en truet plante- eller dyreart, som den enkelte kommune fik tildelt som ansvarsart og fremover skulle g\u00f8re en ekstra indsats for at beskytte. Lyngby-Taarb\u00e6k Kommunes ansvarsart er sortsp\u00e6tten. Hvad kan jeg g\u00f8re? Vi kan alle hj\u00e6lpe til med at forbedre den biologiske mangfoldighed. Selv sm\u00e5 \u00e6ndringer i vores daglige vaner, kan have en m\u00e6rkbar effekt. Hos Naturstyrelsen kan du l\u00e6se en r\u00e6kke gode tips til, hvordan du med sm\u00e5 tiltag hjemme i haven kan bidrage til at \u00f8ge biodiversiteten. Kommunens ansvarsart - Sortsp\u00e6tten Sortsp\u00e6tten er en imponerende standfugl. Med sin l\u00e6ngde p\u00e5 45 centimeter og et vingefang p\u00e5 64-68 centimeter er den p\u00e5 st\u00f8rrelse med en krage. Fuglen er helt sort p\u00e5 n\u00e6r en r\u00f8d top og en r\u00f8d kalop hos henholdsvis hunnerne og hannerne. Sortsp\u00e6ttens karakteristiske trommen kan h\u00f8res i en afstand op til et par kilometer, og fuglen er i stand til at tromme cirka 20 slag p\u00e5 to sekunder. Sortsp\u00e6tten lever overvejende af myrer - is\u00e6r herkulesmyren er en favoritspise. Levesteder Sortsp\u00e6tten yngler i Europa og mod \u00f8st i et b\u00e6lte, der g\u00e5r gennem det centrale Asien til Sillehavskysten. Dens europ\u00e6iske ynglesteder inkluderer st\u00f8rstedelen af Central-, \u00d8st- og Nordeuropa. I Sydeuropa yngler fuglen kun sporadisk. I Danmark finder du sortsp\u00e6tten spredte steder i \u00d8stjylland, Nordsj\u00e6lland og p\u00e5 Bornholm. Fuglen yngler kun sj\u00e6ldent i resten af landet. Sortsp\u00e6ttens foretrukne ynglesteder er omr\u00e5der med b\u00f8geskov, men den holder ogs\u00e5 til i n\u00e5leskov og blandskov. Ligesom andre sp\u00e6tter bygger sortsp\u00e6tten rede i kratige tr\u00e6stammer, som den hugger et hul i med sit st\u00e6rke n\u00e6b. Rederne placeres normalt i en h\u00f8jde p\u00e5 over 10 meter, og da sortsp\u00e6tten ikke genbruger sin rede fra \u00e5r til \u00e5r, er fuglens efterladte reder til stor gavn for andre sj\u00e6ldne fuglearter som hvinand, huldue og perleugle. Bestand Det menes, at sortsp\u00e6tten har ynglet i Danmark s\u00e5 tidligt som i stenalderen. Siden forsvandt arten, indtil den dukkede op igen i Nordsj\u00e6lland i 1961. Bestanden af sortsp\u00e6tter har svinget fra \u00e5r til \u00e5r, men i de seneste \u00e5r er der registreret en generel fremgang i arten. For at underst\u00f8tte den nuv\u00e6rende bestand og tiltr\u00e6kke flere ynglene sortsp\u00e6tter er det is\u00e6r vigtigt, at der findes et nok tr\u00e6er, som egner sig til sortsp\u00e6ttereder. Sortsp\u00e6tten har tidligere v\u00e6ret r\u00f8dlistet som en sj\u00e6lden art, men er nu fjernet fra listen, da bestanden af sortsp\u00e6tter er s\u00e5 stor, at arten ikke l\u00e6ngere betragtes som truet. L\u00e6s ogs\u00e5 Natur- og kulturbeskyttelse\n"}