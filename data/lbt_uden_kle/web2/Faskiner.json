{"classes":[{"id":"","title":""}],"title":"Faskiner","text":"Husk at s\u00f8ge tilladelse! Som grundejer skal du have en tilladelse af kommunen, f\u00f8r du laver en faskine. Det skyldes, at der er afstandskrav til drikkevandsboringer, og at kommunen altid vil unders\u00f8ge, om der findes oplysninger om jordforureninger p\u00e5 din grund. Du finder et ans\u00f8gningsskema her , som du udfylder elektronisk. Print skemaet ud og send det til Milj\u00f8 og Plan - miljoplan@ltk.dk Ans\u00f8gningsskema til etablering af en faskine eller et regnbed Ans\u00f8gningen sendes til Center for milj\u00f8 og Plan, miljoplan@ltk.dk Hvad er en faskine? En faskine er et aflangt hulrum eller en kasse i jorden, hvor regnvand fra fx taget opsamles midlertidigt. Herfra kan vandet langsomt sive gennem faskinen og videre ned i undergrunden og vandet skal ikke afledes til afl\u00f8b eller kloak. P\u00e5 illustrationen ovenfor kan du se, hvordan en typisk faskine ser ud og fungerer i jorden. Etablering og vedligehold af en faskine Faskiner kan k\u00f8bes f\u00e6rdiglavet som plastkassetter fyldt med hullede r\u00f8r, som graves ned p\u00e5 grunden. Faskiner kan ogs\u00e5 etableres som en gravet rende, der fyldes med sm\u00e5sten og overd\u00e6kkes med et specielt tekstil. Begge former for faskiner skal d\u00e6kkes til med jord. Desuden skal der etableres et afl\u00f8bsr\u00f8r, der leder regnvandet hen til faskinen, samt et sandfang der forhindrer at faskinen bliver stoppet til af blade, jord og skidt. Ejeren af faskinen er ansvarlig for vedligeholdelse af sandfang og faskine. Inden faskinen etableres, anbefales det at unders\u00f8ge, at grundvandet p\u00e5 grunden ikke st\u00e5r for h\u00f8jt. Hvis grundvandet st\u00e5r lige under eller h\u00f8jere end bunden p\u00e5 faskinen, kan vandet ikke sive ordentlig ud. Hvordan etableres en faskine Vi har lavet en vejledning i , hvordan du laver en faskine , og hvilke retningslinjer du skal v\u00e6re opm\u00e6rksom p\u00e5, inden du begynder arbejdet. Hvor stor skal faskinen v\u00e6re? Det er vigtigt, at st\u00f8rrelsen p\u00e5 faskinen stemmer overens med den m\u00e6ngde regnvand, som du kommer til at nedsive fra tag eller terrasse. Hvis st\u00f8rrelse og m\u00e6ngde ikke balancerer, risikerer du, at din faskine l\u00f8ber over, hver gang det regner. Det er ogs\u00e5 vigtigt at unders\u00f8ge, hvor god den jord, du vil grave faskinen ned i, er til at lede vandet v\u00e6k. Vand l\u00f8ber let gennem sand og grus, mens lerholdigt jord ikke er s\u00e6rlig egnet til nedsivning. For at finde ud af om din jord er egnet til en faskine, kan du lave en infiltrationstest, som b\u00e5de fort\u00e6ller dig, om din jord er egnet, og hvor stor faskinen skal v\u00e6re. L\u00e6s mere om, hvordan du laver en infiltrationstest . Hvad med \u00f8konomien? I flere kommuner kan du f\u00e5 refunderet en procentdel af det, du har betalt for at blive koblet til kloaksystemet, hvis du etablerer en faskine. Den l\u00f8sning er ogs\u00e5 under overvejelse i Lyngby-Taarb\u00e6k Kommune. Du kan f\u00e5 tilskud, hvis du f\u00e5r andre til at etablere en faskine for dig. Den 1. juni 2011 tr\u00e5dte BoligJobordningen i kraft, som giver skattefradrag p\u00e5 udgifterne til h\u00e5ndv\u00e6rkernes arbejdsl\u00f8n. L\u00e6s mere om muligheden for tilskud p\u00e5 BoligJobordningens hjemmeside .\n"}