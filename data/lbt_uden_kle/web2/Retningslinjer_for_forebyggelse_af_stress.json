{"classes":[{"id":"","title":""}],"title":"Retningslinjer for forebyggelse af stress","text":"Retningslinier vedr\u00f8rende forebyggelse og h\u00e5ndtering af stress Som et led i det forebyggende arbejde for at sikre et godt og sikkert arbejdsmilj\u00f8 skal der g\u00f8res en indsats for at reducere og minimere forekomsten af arbejdsbetinget stress. Stress kan potentielt p\u00e5virke ethvert arbejdssted og enhver ansat uanset st\u00f8rrelsen af arbejdspladsen, hvilket omr\u00e5de der arbejdes indenfor, eller hvilken form for ans\u00e6ttelsesforhold, der er tale om. Ikke alle arbejdssteder eller ansatte vil n\u00f8dvendigvis blive p\u00e5virket af stress. Forebyggelse af arbejdsbetinget stress kan forbedre sikkerhed og sundhed og f\u00f8re til st\u00f8rre effektivitet. Konsekvenserne heraf kan v\u00e6re s\u00e5vel \u00f8konomiske, arbejdsm\u00e6ssige som sociale for medarbejdere og ledere, for kommunen og for samfundet som helhed. Det er vigtigt at tage hensyn til, at de ansatte er forskellige, n\u00e5r man h\u00e5ndterer arbejdsbetinget stress. M\u00e5let med indsatsen mod arbejdsbetinget stress er dels at \u00f8ge opm\u00e6rksomheden og forst\u00e5elsen hos ledere og medarbejdere om arbejdsbetinget stress og dels at \u00f8ge deres opm\u00e6rksomhed med hensyn til signaler, der indikerer arbejdsbetinget stress. Retningslinierne vedr\u00f8rende forebyggelse og h\u00e5ndtering af stress indeholder f\u00f8lgende delelementer: Definition af stress som begreb p\u00e5 arbejdspladserne Stress kan forekomme p\u00e5 flere niveauer Signaler og symptomer p\u00e5 stress Forebyggelse af stress Til dig, der f\u00f8ler dig ramt at stress - - Forslag til anvendelse af et dialogv\u00e6rkt\u00f8j omkring stress p\u00e5 arbejdspladsen Definition af stress som begreb p\u00e5 arbejdspladserne Stress er en tilstand, som ledsages af fysiske, psykiske-, eller sociale reaktioner eller funktionssvigt, som er resultatet af det enkelte menneskes f\u00f8lelse af utilstr\u00e6kkelighed i forhold til at kunne im\u00f8dekomme de krav eller forventninger, der er stillet til ham\/hende. Det enkelte menneske er i stand til at h\u00e5ndtere stress i kortere perioder. Denne form for stress kan godt v\u00e6re positiv. De fleste mennesker har imidlertid ofte vanskeligt ved at h\u00e5ndtere langvarig og\/eller intensiv stress. Afbalanceringen af yderpunkterne god eller d\u00e5rlig stress kompliceres af, at forskellige mennesker reagerer forskelligt i sammenlignelige situationer. Endvidere kompliceres afbalanceringen af, at det samme menneske kan reagere forskelligt i sammenlignelige situationer p\u00e5 forskellige tidspunkter i livet. Stress er ikke i sig selv en sygdom, men l\u00e6ngerevarende uds\u00e6ttelse for stress kan f\u00f8re til helbredslidelser og kan resultere i reduceret effektivitet p\u00e5 arbejdspladsen. Som antydet i selve definitionen findes der ikke nogen lette l\u00f8sninger, n\u00e5r vi taler om begrebet stress. Netop derfor er det vigtigt, at arbejdspladserne forholder sig til temaet og reagerer, s\u00e5fremt der m\u00e5tte v\u00e6re signaler eller symptomer, der tilsiger dette (se senere i retningslinierne). Stress kan forekomme p\u00e5 flere niveauer P\u00e5 arbejdspladsen er stress altid et f\u00e6lles problem for ledelse og medarbejdere. S\u00e5 snart bare en enkelt medarbejder f\u00f8ler sig stresset, er det hele arbejdspladsens ansvar at f\u00e5 \u00e6ndret p\u00e5 situationen. N\u00e5r man vil forst\u00e5 og h\u00e5ndtere stress, er der tre niveauer, som det er n\u00f8dvendigt at se p\u00e5: Individet (den enkelte medarbejder) Gruppen (arbejdsgruppen eller afdelingen) Organisationen (hele arbejdspladsen) Den enkelte medarbejder og stress Den enkelte medarbejder er ofte i fokus, n\u00e5r vi taler om stress. Derfor forst\u00e5r vi ofte stress som et individuelt anliggende. Det er det for s\u00e5 vidt ogs\u00e5, for det er den enkelte medarbejder, der oplever symptomerne (eksempelvis s\u00f8vnl\u00f8shed, manglende koncentration eller tristhed). De traditionelle l\u00f8sninger er at sende medarbejderen p\u00e5 et stressh\u00e5ndteringskursus eller sygemelde medarbejderen i en periode. Disse ting kan godt bringes i anvendelse, men der ligger en risiko i at fokusere alene p\u00e5 medarbejderen, og det er ikke sikkert, at problemerne, der er \u00e5rsagen til stress, bliver l\u00f8st. Vi skal evt. revurdere de rammer, arbejdet udf\u00f8res indenfor. Det kan v\u00e6re, at arbejdet skal tilrettel\u00e6gges anderledes. M\u00e5ske har medarbejderen brug for hj\u00e6lp og st\u00f8tte i en periode, evt. suppleret med et kvalifikationsl\u00f8ft i forhold til at kunne varetage opgaverne. Det er derfor n\u00f8dvendigt, at det ikke kun er den enkelte, der er i fokus, selvom den konstaterede stress udspringer hos en bestemt person. Ved at sikre fokus p\u00e5 hele gruppen, undg\u00e5r arbejdspladsen, at medarbejderen bliver gjort eneansvarlig for den opst\u00e5ede situation med stress. Der skal s\u00e5ledes v\u00e6re en afbalanceret indsats omkring b\u00e5de medarbejder og gruppe. Arbejdsgruppen og stress Da den individuelle stress kan smitte de \u00f8vrige i en gruppe, skal gruppeniveauet altid t\u00e6nkes ind i forebyggelsen og h\u00e5ndteringen af stress. En arbejdsgruppe, der er pr\u00e6get af stress, fungerer ikke optimalt. Der er risiko for nedsat produktivitet, interne konflikter og et generelt d\u00e5rligere psykisk arbejdsmilj\u00f8. Omvendt rummer en arbejdsgruppe ogs\u00e5 muligheder for at modvirke stress. F\u00e6llesskabet og tilh\u00f8rsforholdet til en gruppe kan skabe tryghed og dermed forebygge, at stress opst\u00e5r. L\u00e6s mere herom i dialogv\u00e6rkt\u00f8jet omkring stress p\u00e5 arbejdspladsen. Arbejdspladsen og stress Det er vigtigt, at ledelsesniveauet p\u00e5 en arbejdsplads inddrages, n\u00e5r der skal arbejdes med forebyggelse af arbejdsbetinget stress. Den daglige ledelses ansvarlighed og \u00e5benhed i forhold til \u00e6ndringer er afg\u00f8rende for, om stress p\u00e5 arbejdspladsen kan forebygges. Jo mere stressede de enkelte individer og grupper er, jo mere vil hele arbejdspladsen blive p\u00e5virket negativt af den konstaterede stress. L\u00e6s mere om ledelsens rolle og ansvar i relation til at forebygge stress i dialogv\u00e6rkt\u00f8jet omkring stress p\u00e5 arbejdspladsen. Signaler og symptomer p\u00e5 stress som begrebet er defineret i disse retningslinier Stress viser sig p\u00e5 mange forskellige m\u00e5der hos forskellige mennesker. Stress indvirker p\u00e5 hele organismen og giver derfor b\u00e5de fysiske og psykiske symptomer. Nogen m\u00e6rker de fysiske tegn f\u00f8rst, f.eks. smerter, tr\u00e6thed, hjertebanken og maveproblemer, mens andre f\u00f8rst bem\u00e6rker psykiske symptomer som f.eks. irritabilitet, rastl\u00f8shed, s\u00f8vnl\u00f8shed, hukommelsesproblemer og m\u00e5ske lavt selvv\u00e6rd. Depressioner ses relativt hyppigt som en f\u00f8lge af stress. Man kan i den forbindelse opleve udbr\u00e6ndthed , som kan v\u00e6re en form for udmattelsesdepression, hvis de tidlige stresssymptomer m\u00e5ske er blevet ignoreret bevidst eller ubevidst. I forhold til konstateringen af, at der er tale om stress hos en person, kan der arbejdes ud fra flere niveauer indenfor den samlede ramme af god og d\u00e5rlig stress. Stress-niveauerne kan eksempelvis beskrives ud fra en overskuelig farveskala: Gr\u00f8n stress betyder, at personen er t\u00e6ndt p\u00e5 opgaverne, f\u00f8ler sig energisk og oplever, at hjernen arbejder godt, fordi den bliver udfordret men ikke mere end det, som personen umiddelbart kan klare eller i hvert fald kan klare s\u00e5fremt visse foruds\u00e6tninger er p\u00e5 plads. Gul stress betyder, at personen er opk\u00f8rt men m\u00e5ske ikke s\u00e5 meget, at personen selv registrerer det. Personen er igennem l\u00e6ngere tid blevet stillet overfor stadig flere, vanskeligere eller st\u00f8rre opgaver end det, som personen reelt kan klare. R\u00f8d stress betyder, at helbred og evt. det sociale liv er i risikozonen. Der er igennem lang tid blevet stillet langt st\u00f8rre krav til personen end det, som den p\u00e5g\u00e6ldende kan klare eller overhovedet har mulighed for at kunne leve op til. Det kan v\u00e6re, at personen er p\u00e5 vej imod en personlig krise, en depression eller udbr\u00e6ndthed. Ovenst\u00e5ende meget grove opdeling i niveauer d\u00e6kker naturligvis over et bredt billede over signaler og symptomer, som kan konstateres i en form for glidende overgang fra det ene symptom eller signal til det n\u00e6ste. B\u00e5de den enkelte person og omgivelserne skal v\u00e6re meget opm\u00e6rksomme p\u00e5, om der er signaler eller symptomer, som antyder, at der b\u00f8r tages initiativer i hvert fald til en dialog om situationen for personen eller gruppen. Signaler og symptomer er meget forskellige men for at give et fingerpeg om opm\u00e6rksomhedspunkterne, angives nedenfor en liste over typiske eksempler p\u00e5 signaler eller symptomer hos den enkelte , som kan indikere, at stressniveauet er ved at flytte sig p\u00e5 farveskalaen . Endvidere er angivet nogle eksempler p\u00e5 forhold, som gruppen\/kollegerne b\u00f8r v\u00e6re opm\u00e6rksomme p\u00e5 i forhold til \u00e6ndret adf\u00e6rd hos en kollega. Eksempler p\u00e5 fysiske symptomer: Hovedpine\/migr\u00e6ne, muskelsp\u00e6ndinger, hjertebanken, indre uro, ansp\u00e6ndthed, svimmelhed, mavesmerter, appetitl\u00f8shed, \u00e5ndedr\u00e6tsbesv\u00e6r. Eksempler p\u00e5 psykiske symptomer: Tr\u00e6thed, udmattelse, nerv\u00f8sitet, rastl\u00f8shed, s\u00f8vnl\u00f8shed, hukommelsesbesv\u00e6r, koncentrationsbesv\u00e6r, uforklarlig angst, f\u00f8lelse af manglende overblik, tendens til at give op, lavt selvv\u00e6rd og f\u00f8lelse af utilstr\u00e6kkelighed. For god ordens skyld, skal det fremh\u00e6ves, at de ovenfor n\u00e6vnte symptomer ikke alene beh\u00f8ver af skyldes stress eller f\u00f8lgevirkninger af stressfremkaldende forhold. Der kan meget vel v\u00e6re tale om egentlige sygdomsf\u00e6nomener, som b\u00f8r unders\u00f8ges hos en l\u00e6ge. Eksempler p\u00e5 \u00e6ndrede signaler fra den enkelte person, som kollegerne b\u00f8r v\u00e6re opm\u00e6rksomme p\u00e5: Aggressivitet, irritabilitet, ubeslutsomhed, ut\u00e5lmodighed, \u00f8get sygefrav\u00e6r, manglende engagement, nedsat humoristisk sans, tendens til at isolere sig, afbryder andre, har sv\u00e6rt ved at lytte til andre og i det hele taget opm\u00e6rksomhed p\u00e5 omr\u00e5der, hvor personen udviser en markant anderledes adf\u00e6rd end tidligere. Forebyggelse af stress Som et af de vigtige elementer i arbejdet med at forebygge stress indg\u00e5r n\u00f8dvendigheden af, at der er en god balance imellem arbejdsliv og familieliv. Den enkelte har pr. definition gode muligheder for at p\u00e5virke forhold i privatlivet. Med henblik p\u00e5 at im\u00f8deg\u00e5 risikoen for, at balancen imellem arbejdsliv og familieliv skrider, er det derudover v\u00e6sentligt, at den enkelte person ogs\u00e5 har en h\u00f8j grad af indflydelse p\u00e5 situationen p\u00e5 arbejdspladsen. Som eksempler p\u00e5 omr\u00e5der, hvor det kan v\u00e6re stress-forebyggende at have indflydelse, kan n\u00e6vnes jobindhold og tilrettel\u00e6ggelsen af arbejdstiden. Sidstn\u00e6vnte b\u00f8r t\u00e6nkes ind, n\u00e5r arbejdstidsskemaer, vagtordninger, flekstidsregler m.v. p\u00e5 det lokale niveau udarbejdes. Disse retningslinier har som prim\u00e6rt form\u00e5l at forebygge den arbejdsrelaterede stress, men der kan naturligvis ogs\u00e5 opst\u00e5 stress som f\u00f8lge af forhold udenfor arbejdspladsen, som kan f\u00f8re til \u00e6ndret adf\u00e6rd og evt. reduceret effektivitet p\u00e5 arbejdspladsen. Det er derfor uhyre vanskeligt at skille tingene helt ad , men det er vigtigt at holde sig for \u00f8je, at udviklingen af stress kan skyldes mange forskellige forhold, hvor det ikke er alle forhold, som arbejdspladsen har mulighed for at p\u00e5virke. Det er imidlertid vigtigt at betragte den enkelte som et helt menneske , selvom det ind imellem kan v\u00e6re vanskeligt at f\u00e5 indkredset, hvad der er \u00e5rsag og hvad der er virkning, n\u00e5r vi taler om udvikling af stress. I respekt for den enkelte persons integritet er det derfor vigtigt, at konstaterede problemer om det s\u00e5 er \u00e5rsag eller virkning dr\u00f8ftes i en dialog, hvor der skal udvises respekt for det enkelte menneske og privatsf\u00e6ren. Hvad enten der arbejdes med forebyggelse af stress p\u00e5 individuelt, gruppe- eller arbejdspladsniveau, kan det anbefales, at alle p\u00e5 en arbejdsplads er opm\u00e6rksom p\u00e5, om der er symptomer p\u00e5 stress medvirker til at f\u00e5 unders\u00f8gt, hvad der kan v\u00e6re af \u00e5rsager til eventuel stress medvirker til at f\u00e5 unders\u00f8gt, hvad der er af risici for stress - hvor er belastningerne? arbejder med at prioritere arbejdsopgaverne og definerer nogle overskuelige og konkrete m\u00e5l handler p\u00e5 baggrund af de foretagne prioriteringer med en fastholdelse af de aftalte\/fastsatte m\u00e5l foretager l\u00f8bende opf\u00f8lgning og k\u00f8rer processen igennem fra punkt 1 igen s\u00e5 arbejdet med at reducere og forebygge stress bliver en l\u00f8bende proces frem for et kortvarigt og tidsbegr\u00e6nset projekt Hvad kan man konkret g\u00f8re p\u00e5 arbejdspladsen? Sp\u00f8rgsm\u00e5let om stress kan v\u00e6re sv\u00e6rt at tage op p\u00e5 arbejdspladsen. For selvom begrebet stress er blevet en del af den almindelige kommunikation, er der stadig til en vis grad ogs\u00e5 tale om et tabu-emne. Omgivelserne betragter det ofte som en svaghed hos den enkelte, og den enkelte anser ogs\u00e5 ofte sig selv som v\u00e6rende svag, n\u00e5r vi bliver stressede. Tal alligevel med kollegerne. Tal om normer: Hvordan g\u00f8r vi tingene p\u00e5 vores arbejdsplads? Hvordan har vi det med den m\u00e5de, som tingene foreg\u00e5r p\u00e5? Hvilke forventninger og uskrevne regler har vi til hinanden? Hvad syntes vi om vores m\u00e5de at kommunikere med hinanden p\u00e5? Osv. Forhold, der p\u00e5 arbejdspladsen kan medvirke til at forebygge stress: H\u00f8j grad af indflydelse Udviklingsmuligheder St\u00f8tte fra leder og kolleger Meningsfyldt arbejde Information og forudsigelighed Feedback Anerkendelse\/bel\u00f8nning En virksomhedskultur, der ikke accepterer chikane og mobning L\u00f8sning af konflikter, n\u00e5r de opst\u00e5r L\u00f8bende dialog om m\u00e5den at samarbejde p\u00e5 og m\u00e5den at kommunikere p\u00e5 Afpasse krav til arbejdsm\u00e6ngde og tempo Forhold, der i privatlivet kan medvirke til at forebygge stress: At konflikter ikke ignoreres, men l\u00f8ses Overblik over egen og familiens \u00f8konomi At livets problemer fors\u00f8ges l\u00f8st med et \u00e5bent sind, et positivt livssyn og en sund afvejning i aktiviteter og forhold vedr\u00f8rende egen situation Sund opm\u00e6rksomhed p\u00e5 livsstil Undg\u00e5 misbrug Til dig, der f\u00f8ler dig ramt af stress: F\u00f8ler du dig ramt af stress, er det ikke altid lige let at f\u00e5 taget hul p\u00e5 en anderledes livsstil. Men du kan begynde med nogle f\u00e5, helt enkle ting. Blandt andet skal du s\u00f8rge for at f\u00e5 noget frisk luft. Hvis afstanden imellem hjem og arbejde g\u00f8r det muligt, kan du f.eks. begynde at g\u00e5 eller cykle til jobbet. Du skal ogs\u00e5 huske at slappe af med det, du holder mest af. M\u00e5ske skal du lytte til din yndlingsmusik eller l\u00e6se en god bog. Hvis du har b\u00f8rn, kan du m\u00e5ske lege lidt mere med dem, end du plejer. Der er flere muligheder for at \u00e6ndre sm\u00e5 ting i din hverdag, som kan have stor betydning i det samlede billede for at forebygge (yderligere) udvikling af stress. Du kan dyrke motion, tage dig en lur (power nap), meditere eller dyrke yoga, h\u00f8re musik, lege, dyrke en hobby eller g\u00f8re andre ting, som du slapper af ved, og som du kan lide at besk\u00e6ftige dig med. Kontroller selv dit liv ved at respektere dine gr\u00e6nser for, hvad du magter. Drop de nydelsesmidler, der er adrenalinfremkaldende som f.eks. kaffe, tobak eller alkohol. Det er vigtigt, at du l\u00e6rer at fokusere p\u00e5 de ting, der g\u00f8r dig glad, og pr\u00f8ver at glemme de ting, du alligevel ikke kan g\u00f8re noget ved. F\u00e5 st\u00f8tte hos de mennesker i din familie, p\u00e5 arbejdet og i vennekredsen, som du har tillid til. Nogle gange kan det hj\u00e6lpe bare at f\u00e5 talt om det, der g\u00e5r dig p\u00e5. Og endelig: Ryd op og f\u00e5 l\u00f8st sm\u00e5 og store konflikter, som piner dig i din hverdag. Forslag til anvendelse af et dialogv\u00e6rkt\u00f8j omkring stress p\u00e5 arbejdspladsen Leder: Synlighed og tillid skal forebygge stress. Som leder er det din allervigtigste opgave at blive god til at spotte symptomer p\u00e5 pres , f\u00f8r de udvikler sig til stress. V\u00e6r opm\u00e6rksom p\u00e5 dine medarbejdere. Hvis nogle \u00e6ndrer adf\u00e6rd, f.eks. bliver irritable eller indadvendte, kan det v\u00e6re tegn p\u00e5, at de oplever stress. Hvis du opdager at en medarbejder eller en gruppe af medarbejdere mistrives p\u00e5 grund af stress, er det vigtigt, at du handler hurtigt. S\u00e5 derfor: Fang stressen f\u00f8r den spreder sig. Medarbejder: Hvis du oplever, at en kollega igennem nogen tid har \u00e6ndret adf\u00e6rd og viser tegn p\u00e5 stress, er det en god ide at tage en snak med kollegaen, fordi du p\u00e5 denne m\u00e5de viser interesse for ham\/hende og kan tilbyde din hj\u00e6lp. Kontakt din leder. Sig fra, hvis belastningen er for stor, eller du selv viser tegn p\u00e5 stress. Gode r\u00e5d om at komme tilbage efter stress Til lederen V\u00e6r \u00e5ben og tag dialogen. Skab rum for de anderledes l\u00f8sninger. Lad v\u00e6re med at presse kolleger, der kommer tilbage. V\u00e6r opm\u00e6rksom p\u00e5, om der er for mange opgaver og for meget nyt. Lav aftaler og hold dem. Til medarbejderen V\u00e6r villig til at lukke op for, hvad det var, der gik galt. Sig h\u00f8jt, hvad du har behov for. Brug tillidsrepr\u00e6sentanten. Tillidsrepr\u00e6sentanten kan hj\u00e6lpe med at f\u00e5 de sv\u00e6re ting sagt ved samtaler. V\u00e6rkt\u00f8jskassen Indledning Ledere og medarbejdere har sammen ansvaret for at forebygge og undg\u00e5 stress. S\u00e5 snart der opst\u00e5r symptomer p\u00e5 pres\/stress, skal \u00e5rsagerne afd\u00e6kkes, og der skal s\u00e6ttes ind med korrigerende handlinger. Lederen spiller i den sammenh\u00e6ng en uvurderlig rolle i forhold til at skabe tryghed for medarbejderne og kan evt. tage nogle arbejdsopgaver fra i en periode. At forebygge stress kr\u00e6ver en t\u00e6t og vedvarende dialog mellem medarbejdere og ledere om de konkrete forhold i arbejdet, der kan v\u00e6re \u00e5rsag til stress. Det vil v\u00e6re forskelligt, hvordan der skal s\u00e6ttes ind. Struktur F\u00f8r vi skal alle g\u00f8re en indsats for at sundhedsskadeligt stress ikke opst\u00e5r. Under de, der f\u00e5r brug for hj\u00e6lp, skal have den rigtige hj\u00e6lp p\u00e5 det rigtige tidspunkt. Efter sikre, at medarbejderen fastholdes p\u00e5 arbejdspladsen. Muligheder F\u00f8r fokus p\u00e5 arbejdstid, afholdelse af ferie, stresstest\/barometer, gode r\u00e5d, anonym vejledning\/r\u00e5dgivning. Under kontakt til daglig leder, tillidsrepr\u00e6sentant, Center for \u00d8konomi og Personale\/stressvejleder. Efter indslusning til job igen, evt. fundering af l\u00e6ring, fastholde opm\u00e6rksomheden. F\u00e6lles aktiviteter Et dagligt pop-up, som husker dig p\u00e5 pauser, frokost m.v. Sundhedsordninger (forebyggelse, motion, kost) Stressspil (kan l\u00e5nes i Center for \u00d8konomi og Personale) Stresstest (f.eks.www.center-for-stress.dk) Uddannelse af stressvejledere M\u00e5ling af sygefrav\u00e6r og\/eller arbejdsgl\u00e6de med j\u00e6vne mellemrum Psykologisk krisehj\u00e6lp (kommunen har en aftale med Falck Healthcare) Fyraftensm\u00f8der med forskellige temaer Etablering af et Bibliotek indeholdende materialer, b\u00f8ger etc. om stressrelaterede emner. Stressvejledere En stressvejleder kan bruges p\u00e5 b\u00e5de individ- og gruppeniveau til: At forebygge stress- og konfliktfyldte situationer At h\u00e5ndtere opst\u00e5ede stress- og konfliktfyldte situationer At spotte stresskilder Sparring med leder, sikkerhedsgruppe, tillidsrepr\u00e6sentant m.fl. Kontakt\/samtale med en stressramt kollega R\u00e5dgivning i forbindelse med omstruktureringer\/arbejds\u00e6ndringer At udvikle stressansvarlighed Lytte og identificere om der er tale om stress eller travlhed (balance mellem forventninger, krav og ressourcer) Afd\u00e6kke stressfaktorer. Hvis du f\u00e5r brug for at tale med en af vore stressvejledere kan du kontakte Specialkonsulent Kate Berg, lokal 3229 Borgerservicechef Janni de Linde, lokal 3409. Litteratur og Nyttige Links Her f\u00f8lger nogle forslag til nyttige links hvor du kan finde yderligere information om stress. P\u00e5 flere af disse hjemmesider vil du tillige kunne finde relevant litteratur indenfor de stressrelaterede emner\/indsatsomr\u00e5der. www.kl.dk (l\u00f8n- og arbejdsgiverforhold, personalepolitik, lederweb, stress) www.personaleweb.dk www.center-for-stress.dk www.forebygstress.dk www.stressforeningen.dk www.at.dk (Arbejdstilsynet) www.arbejdsmiljoweb.dk www.ami.dk (Arbejdsmilj\u00f8instituttet) www.psykiatrifonden.dk www.ftf.dk www.sundhed.dk\n"}