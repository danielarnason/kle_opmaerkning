{"classes":[{"id":"","title":""}],"title":"Ligestillingspolitik","text":"Forord Lyngby-Taarb\u00e6k Kommune har en lang tradition for at s\u00e6tte ligestilling p\u00e5 dagsordnen. Gennem snart 20 \u00e5r har kommunen haft et Ligestillingsudvalg, der har haft til opgave at fremme ligestillingen blandt de kommunalt ansatte. Kommunen skal indarbejde et ligestillingsperspektiv i al planl\u00e6gning og forvaltning. Det er det s\u00e5kaldte mainstreamingprincip, som fremg\u00e5r af Ligestillingsloven. Det er ledelsens ansvar, at der p\u00e5 de enkelte arbejdspladser sker en dr\u00f8ftelse af initiativer, der fremmer ligebehandlingen og at ligestilling er et integreret perspektiv p\u00e5 alle indsatser. Det er samarbejdsudvalgenes opgave aktivt at st\u00f8tte og indg\u00e5 i aktiviteter, der sikrer en l\u00f8bende inspiration og debat omkring ligebehandlingen, s\u00e5ledes at kommunen kan v\u00e6re en attraktiv og levende arbejdsplads med lige muligheder for alle.Det er den enkelte medarbejders pligt at g\u00f8re ledelsen opm\u00e6rksom p\u00e5 forhold, som er i modstrid med ligestillingsbestr\u00e6belserne. Det er en ledelsesm\u00e6ssig pligt at gribe ind, hvis retningslinierne for ligebehandling ikke f\u00f8lges. Ligestillingspolitikken er nu udformet, s\u00e5 den matcher nutiden v\u00e6rdier og udfordringer i arbejdet med ligestilling. Det er en politik, der pr\u00e6ciserer de v\u00e6rdier og m\u00e5ls\u00e6tninger, der er v\u00e6sentlige for omr\u00e5det, og som skal v\u00e6re rammen om det daglige arbejde og de politiske beslutninger, der i fremtiden vil blive truffet p\u00e5 konkrete fagomr\u00e5der. Ligestillingspolitikken har sit afs\u00e6t i den netop reviderede personalepolitik. Ligestillingspolitikken s\u00e6tter fokus p\u00e5 arbejdet med ligestilling i kommunen som arbejdsplads. Det er v\u00e6sentligt, at kommunen g\u00e5r i front i arbejdet med at sikre ligestilling p\u00e5 tv\u00e6rs af generationer og k\u00f8n, og giver lige mulighed for ansatte med anden etnisk baggrund eller ansatte med et handicap. Jeg h\u00e5ber, at ligestillingspolitikken vil v\u00e6re med til at sikre, at Lyngby-Taarb\u00e6k Kommune fortsat kan v\u00e6re frontl\u00f8ber p\u00e5 ligestillingsomr\u00e5det, og at vi i f\u00e6llesskab kan styrke og udvikle arbejdet med ligestilling i kommunen. Venlig hilsen Rolf Aagaard-Svendsen Borgmester Visionen for arbejdet med ligestilling: At Lyngby-Taarb\u00e6k Kommune inden for de n\u00e6ste 10 \u00e5r har en medarbejdersammens\u00e6tning, der afspejler befolkningssammens\u00e6tningen i kommunen. Det vil sige, at der tiln\u00e6rmelsesvis er lige mange m\u00e6nd og kvinder ansat i kommunen som helhed, og at de omr\u00e5der, hvor der er en stor overv\u00e6gt af et k\u00f8n kommer i en bedre k\u00f8nsm\u00e6ssig balance. Det betyder ogs\u00e5, at ledelsen p\u00e5 alle niveauer afspejler den kommunale arbejdsplads i k\u00f8nsm\u00e6ssig balance. Endelig skal medarbejdersammens\u00e6tningen som minimum afspejle befolkningen med anden etnisk baggrund i kommunen. V\u00e6rdier i arbejdet med ligestilling: Ligev\u00e6rd For Lyngby-Taarb\u00e6k Kommune er det v\u00e6rdifuldt, at mandlige og kvindelige ansatte behandles lige p\u00e5 alle niveauer. Det betyder, at begge k\u00f8n er sikret de samme muligheder og vilk\u00e5r for ans\u00e6ttelse, uddannelse, l\u00f8n, jobudvikling, orlov og karriere. Ansatte skal vurderes og behandles ligev\u00e6rdigt, s\u00e5 medarbejderen oplever respekt og ligev\u00e6rd i ans\u00e6ttelsen. En ligev\u00e6rdig arbejdskultur udvikles ud fra en generel accept af forskelligheder. Gensidig respekt For Lyngby-Taarb\u00e6k Kommune er det v\u00e6rdifuldt, at arbejdet med ligestilling skal udvikle sig p\u00e5 grundlag af gensidig respekt. Det betyder, at der skal v\u00e6re plads til forskellige meninger, v\u00e6rdier og f\u00e6rdigheder uanset medarbejderens alder, k\u00f8n, trosretning eller handicap. Arbejdet med ligestilling indeb\u00e6rer ogs\u00e5 en anerkendelse af medarbejdernes arbejdsindsats. Samh\u00f8righed For Lyngby-Taarb\u00e6k Kommune er det v\u00e6rdifuldt, at medarbejderen har et tilh\u00f8rsforhold til arbejdspladsen. Den enkelte medarbejder skal se sig selv, som en integreret del af arbejdspladsen. Medarbejderens samh\u00f8righed til arbejdspladsen skabes gennem gode kolleger og samarbejde omkring arbejdsopgaver, engagement og medarbejderens trivsel p\u00e5 arbejdspladsen. Fleksibilitet For Lyngby-Taarb\u00e6k Kommune er det v\u00e6rdifuldt at v\u00e6re en familievenlig arbejdsplads. Det betyder, at der sker en tilrettel\u00e6ggelse af arbejdet, s\u00e5 der sikres en sammenh\u00e6ng mellem ressourcer og opgaver, samt at arbejdsdagen kan tilrettel\u00e6gges fleksibelt. En arbejdsplads, der er fri for arbejdsbetinget stress vil styrke arbejdet med at sikre en familievenlig arbejdsplads. Rummelighed For Lyngby-Taarb\u00e6k Kommune er det v\u00e6rdifuldt at v\u00e6re en rummelig arbejdsplads. Det betyder, at medarbejdere og ledere skal have en forst\u00e5else og accept af at g\u00f8re arbejdspladsen rummelig. En rummelig arbejdsplads giver plads til kreativitet og nyt\u00e6nkning. Indsatsomr\u00e5der i ligestillingsarbejdet Den gode arbejdsplads M\u00e5ls\u00e6tninger Lyngby-Taarb\u00e6k Kommune \u00f8nsker, at lederne skal v\u00e6re rollemodeller for at sikre den gode arbejdsplads ved at skabe rammer for at have balance mellem arbejdsliv og fritidsliv. Lyngby-Taarb\u00e6k Kommune \u00f8nsker at arbejde hen imod at v\u00e6re en arbejdsplads med en mere ligelig k\u00f8nsfordeling, herunder en mere ligelig k\u00f8nsfordeling blandt ledere, i udvalg og i arbejdsgrupper. Den familievenlige arbejdsplads M\u00e5ls\u00e6tninger Lyngby-Taarb\u00e6k Kommune \u00f8nsker at skabe lige muligheder for b\u00e5de kvinder og m\u00e6nd for at deltage i karriere- og familieliv. Lyngby-Taarb\u00e6k Kommune \u00f8nsker at sikre en sammenh\u00e6ngen mellem familieliv og arbejdsliv bl.a. ved arbejdstidens tilrettel\u00e6ggelse og hensyn ved tilrettel\u00e6ggelse af ferier, samt ved at give mulighed for nedsat arbejdstid. Den rummelige arbejdsplads M\u00e5ls\u00e6tninger Lyngby-Taarb\u00e6k Kommune \u00f8nsker at rekruttere flere ans\u00f8gere med anden etnisk baggrund. Lyngby-Taarb\u00e6k Kommune \u00f8nsker at give ans\u00f8gere med anden etnisk baggrund en mulighed for at komme ind p\u00e5 arbejdsmarkedet ved at give dem mulighed for job eller praktikplads p\u00e5 lige fod med andre ans\u00f8gere. Lyngby-Taarb\u00e6k Kommune \u00f8nsker at give plads for personer, der som f\u00f8lge af nedsat erhvervsevne ikke fuldt ud kan leve op til de s\u00e6dvanlige krav. Lyngby-Taarb\u00e6k Kommune \u00f8nsker, at man ved ans\u00e6ttelser altid matcher jobbet med ans\u00f8gerens kvalifikationer og ressourcer, uanset k\u00f8n, handicap, alder, etnisk baggrund eller religion. Lyngby-Taarb\u00e6k Kommune er positiv over for oprettelse og bes\u00e6ttelse af stillinger p\u00e5 s\u00e6rlige vilk\u00e5r med henblik p\u00e5 fortsat besk\u00e6ftigelse af allerede ansatte, der har f\u00e5et forringet erhvervsevne, men \u00f8nsker at fastholde tilknytningen til kommunen gennem ans\u00e6ttelse p\u00e5 s\u00e6rlige vilk\u00e5r og besk\u00e6ftigelse af personer med nedsat erhvervsevne i s\u00e6rlige situationer. Ligestillingsudvalget Opgaver og sammens\u00e6tning Lyngby-Taarb\u00e6k Kommunes Ligestillingsudvalg blev nedsat efter beslutning i kommunalbestyrelsen i 1988. Ved neds\u00e6ttelsen fik udvalget til opgave at fremme ligestillingen mellem kvinder og m\u00e6nd blandt de kommunalt ansatte. I 1996 blev Ligestillingsudvalgets arbejdsomr\u00e5de udvidet, s\u00e5 det nu omfatter: ligestilling mellem kvinder og m\u00e6nd ligestilling af grupper med anden etnisk baggrund ligestilling af handicappede Ligestillingsudvalgets hovedopgaver er: at stille konkrete forslag til forbedret ligestilling at f\u00f8lge ligestillingsbestr\u00e6belserne i kommunen at afl\u00e6gge rapport over for \u00d8konomiudvalget hvert andet \u00e5r at afgive redeg\u00f8relse til Ministeren for Ligestilling hvert andet \u00e5r Udvalgets opgaver omfatter opf\u00f8lgning p\u00e5 arbejdet med at opn\u00e5 ligestilling blandt de kommunalt ansatte og ans\u00f8gere til stillinger i kommunen. Ligestillingsudvalget best\u00e5r af 4 ledelsesrepr\u00e6sentanter og 4 medarbejderrepr\u00e6sentanter. Medlemmerne udpeges for 2 \u00e5r af PTSU (Permanent Tv\u00e6rg\u00e5ende SamarbejdsUdvalg), s\u00e5ledes at 2 ledel ses- og 2 medarbejderrepr\u00e6sentanter er p\u00e5 valg hvert \u00e5r. Genudpegning kan finde sted. Der skal udpeges b\u00e5de m\u00e6nd og kvinder til udvalget. Hvis du vil vide mere om Ligestillingsudvalget kan du kontakte Ligestillingsudvalgets sekret\u00e6r Ulla Petersen, B\u00f8rne- og fritidsforvaltningen, telefon 4597 3048, mail ulp@ltk.dk . Ligestillingsudvalgets folder\n"}