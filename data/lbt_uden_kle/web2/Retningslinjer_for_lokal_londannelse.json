{"classes":[{"id":"","title":""}],"title":"Retningslinjer for lokal l\u00f8ndannelse","text":"Procedureaftale fra 1. januar 2012 Lokal l\u00f8ndannelse i Lyngby-Taarb\u00e6k Kommune Denne procedureaftale er indg\u00e5et i henhold til de centrale aftaler vedr\u00f8rende lokal l\u00f8ndannelse\/ny l\u00f8n, indg\u00e5et mellem KL og de faglige organisationer, jf. f\u00f8lgende aftaler: F\u00e6llesaftale om lokal l\u00f8ndannelse (HK m.fl.) (09.01) Aftale om lokal l\u00f8ndannelse for social- og sundhedspersonale (09.02) Aftale om lokal l\u00f8ndannelse for l\u00e6rere m.fl. (09.03) Aftale om lokal l\u00f8ndannelse for Sundhedskartellets omr\u00e5de (09.04) Aftale om lokal l\u00f8ndannelse for tandl\u00e6ger, musikskoleledere\/-l\u00e6rere og tjenestemandsansatte bibliotekarer (09.05) F\u00e6llesaftale om lokal l\u00f8ndannelse for p\u00e6dagogisk omr\u00e5de (09.06) F\u00e6llesaftale om lokal l\u00f8ndannelse p\u00e5 det tekniske omr\u00e5de (09.07) Aftale om lokal l\u00f8ndannelse for hus\/renomr\u00e5det (09.08) Aftale om lokal l\u00f8ndannelse for chefer (09.09) Overenskomst for akademikere (31.01) Form\u00e5l Parterne er enige om, at form\u00e5let med denne procedureaftale er at virke som supplement til de centrale aftaler vedr\u00f8rende lokal l\u00f8ndannelse\/ny l\u00f8n. Det er s\u00e5ledes alene hensigten, at denne procedureaftale skal medvirke til at udfylde ordlyden i de centrale aftaler vedr\u00f8rende lokal l\u00f8ndannelse\/ny l\u00f8n med mindre andet fremg\u00e5r af n\u00e6rv\u00e6rende aftale. Forhandlings- og aftalekompetence Forhandlings- og aftalekompetence indeb\u00e6rer, at der er bemyndigelse til at forhandle og indg\u00e5 aftale (-r) indenfor de rammer, der er besluttet af kommunens ledelse, henholdsvis den forhandlingsberettigede organisation. Det foruds\u00e6ttes, at hver part er ansvarlig for at v\u00e6re og g\u00f8re modparten bekendt med deres forhandlings-\/aftalekompetence. Tidsfrister og regler for afvikling af de \u00e5rlige forhandlinger Hvis en af parterne beg\u00e6rer det, forhandles der en gang \u00e5rligt. Ellers f\u00f8lges de almindelige bestemmelser i de enkelte aftaler. Den \u00e5rlige forhandling i 2012 skal dog v\u00e6re afsluttet senest med udgangen af oktober 2012. Af hensyn hertil, skal forhandlingsanmodning frems\u00e6ttes s\u00e5 tidligt som muligt og senest 6 uger f\u00f8r den 31. oktober 2012, s\u00e5 forhandlingerne kan v\u00e6re afsluttet med udgangen af oktober 2012. Dato for forhandling aftales og afholdes hurtigst muligt efter modtagelsen af forhandlingsanmodningen, med mindre andet aftales, dog senest den 31. oktober 2012. Hvis der lokalt opst\u00e5r et ledigt \u00f8konomisk r\u00e5derum, kan der optages forhandling. Der henvises til bilag 1 i ovenst\u00e5ende aftaler vedr\u00f8rende lokal l\u00f8ndannelse\/ny l\u00f8n. Parterne er enige om, at dette ikke \u00e6ndrer p\u00e5, at der forhandles en gang \u00e5rligt, hvis en af parterne beg\u00e6rer det. Hvis ingen af parterne anmoder om forhandling, tages der ikke initiativ til afholdelse af en forhandling. Tidsfrister og regler for afvikling af forhandlinger i forbindelse med nyans\u00e6ttelser, v\u00e6sentlige stillings\u00e6ndringer og andre omstruktureringer m.v. I forbindelse med nyans\u00e6ttelse tager ans\u00e6ttelsesstedet initiativ til forhandling af l\u00f8nnen med den forhandlingsberettigede organisation. L\u00f8nforholdene skal s\u00e5 vidt muligt v\u00e6re aftalt f\u00f8r tiltr\u00e6den og s\u00e5 vidt muligt inden der indg\u00e5s aftale om ans\u00e6ttelsesforholdet. Ans\u00e6ttelsesstedet skal i den forbindelse tilstr\u00e6be, at den forhandlingsberettigede organisation i forhold til det konkrete ans\u00e6ttelsesforhold inddrages rettidigt i forhold til forhandling af l\u00f8nindplaceringen. I forbindelse med v\u00e6sentlige stillings\u00e6ndringer og andre omstruktureringer m.v. skal ans\u00e6ttelsesstedet tage initiativ til forhandling af l\u00f8nnen med den forhandlingsberettigede organisation. Den forhandlingsberettigede organisation kan ogs\u00e5 frems\u00e6tte forslag til forhandling af l\u00f8nnen, og der skal i s\u00e5 fald gennemf\u00f8res en forhandling. Parterne er i den forbindelse enige om, at det ikke altid fremst\u00e5r klart og tydeligt, hvorn\u00e5r der er tale om v\u00e6sentlige stillings\u00e6ndringer og andre omstruktureringer m.v. En evt. usikkerhed derom kan derfor medf\u00f8re behov for en dr\u00f8ftelse af de stedfundne \u00e6ndringer. Parterne er endvidere enige om, at forhandling af l\u00f8nnen i forbindelse med v\u00e6sentlige stillings\u00e6ndringer og andre omstruktureringer m.v. ikke automatisk udl\u00f8ser ekstra l\u00f8nelementer, men der kan v\u00e6re tale om, at l\u00f8nnen kan sammens\u00e6ttes p\u00e5 en anden m\u00e5de. Oplysninger, der skal udveksles i forbindelse med \u00e5rlige forhandlinger, nyans\u00e6ttelser, v\u00e6sentlige stillings\u00e6ndringer og andre omstruktureringer m.v. S\u00e5fremt en af parterne anmoder om en \u00e5rlig l\u00f8nforhandling eller en l\u00f8npolitisk dr\u00f8ftelse, er der enighed om, at forslag, der \u00f8nskes dr\u00f8ftet, normalt skal frems\u00e6ttes elektronisk (eller skriftligt) overfor modparten, med mindre der konkret er enighed om andet. Efter konkret anmodning fra en forhandlingsberettiget organisation skal der inden en forhandling fremsendes relevant materiale til brug for forhandlingen. I forbindelse med en nyans\u00e6ttelse fremsender ans\u00e6ttelsesstedet opl\u00e6g til l\u00f8nsammens\u00e6tningen til den forhandlingsberettigede organisation. Forslag skal normalt frems\u00e6ttes elektronisk (eller skriftligt) med mindre, der konkret er enighed om noget andet. I forbindelse med nyans\u00e6ttelse skal ans\u00e6ttelsesstedet videreformidle kontaktoplysninger til den forhandlingsberettigede organisation (f.eks. tillidsrepr\u00e6sentant) til den nyansatte s\u00e5ledes, at den nyansatte har mulighed for at tage kontakt til den forhandlingsberettigede organisation (f.eks. tillidsrepr\u00e6sentant). Opm\u00e6rksomheden henledes i den forbindelse p\u00e5 reglerne om, at tillidsrepr\u00e6sentanten ved forest\u00e5ende ans\u00e6ttelser indenfor det omr\u00e5de og den gruppe vedkommende repr\u00e6senterer, skal holdes bedst muligt orienteret. Ans\u00e6ttelsesstedet skal i forbindelse med nyans\u00e6ttelse videregive n\u00f8dvendige og tilstr\u00e6kkelige oplysninger, f.eks. stillingsopslag, funktionsbeskrivelse m.v. til den forhandlingsberettigede organisation s\u00e5ledes, at der er den forn\u00f8dne information til stede til brug for forhandling af l\u00f8nsammens\u00e6tningen. S\u00e5fremt der i det konkrete tilf\u00e6lde er behov for yderligere oplysninger, udleveres disse p\u00e5 beg\u00e6ring. Parterne er i den forbindelse enige om, at der ikke kan videregives oplysninger, som er tavshedsbelagte. I forbindelse med v\u00e6sentlige stillings\u00e6ndringer og andre omstruktureringer m.v. kan s\u00e5vel ans\u00e6ttelsesstedet og den forhandlingsberettigede organisation fremsende opl\u00e6g til l\u00f8nsammens\u00e6tningen. Forslag skal normalt fremsendes elektronisk (eller skriftligt) overfor modparten med mindre, der konkret er enighed om andet. L\u00f8sning af lokal uenighed Parterne er enige om, at der skal udfoldes store bestr\u00e6belser p\u00e5 at finde en l\u00f8sning lokalt mellem ans\u00e6ttelsesstedet og den forhandlingsberettigede organisation. S\u00e5fremt der ikke kan opn\u00e5s enighed lokalt i forbindelse med den \u00e5rlige l\u00f8nforhandling m.v. udarbejdes der et uenighedsreferat inden forhandlingen afsluttes s\u00e5ledes, at begge parters opfattelse fremg\u00e5r. Anmodning om l\u00f8sning af lokal uenighed mellem ans\u00e6ttelsesstedet og den forhandlingsberettigede organisation fremsendes til Center for \u00d8konomi og Personale, der herefter virker som konsulent med henblik p\u00e5 at f\u00e5 sagen endeligt afsluttet. Det kan i den forbindelse v\u00e6re n\u00f8dvendigt at inddrage s\u00e5vel den lokale tillidsrepr\u00e6sentant som organisationens lokale afdeling afh\u00e6ngig af, hvordan forhandlingskompetencen er delegeret fra organisationens side. L\u00f8sning af rets- og interessetvister f\u00f8lger i \u00f8vrigt de centrale tvistl\u00f8sningsregler, jf. ovenst\u00e5ende aftaler. Formidling af aftaleresultater For medarbejdere, for hvem der er indg\u00e5et en aftale om en l\u00f8n\u00e6ndring, er der enighed om, at resultatet formidles af den enkelte leder enten elektronisk eller ved kopi af forhandlingsreferatet\/l\u00f8naftalen. Lederen kan mundtligt supplere med angivelse af de kriterier, der har dannet grundlag for aftalen med mindre andet er aftalt konkret. Ikrafttr\u00e6delses- og opsigelsesbestemmelser Denne aftale er g\u00e6ldende fra 1. januar 2012. Aftalen kan \u00e6ndres ved enighed imellem parterne. De enkelte organisationer, som er omfattet af denne aftale kan opsige aftalen med 3 m\u00e5neders varsel, dog tidligst til den 31. marts 2013. Der skal s\u00e5ledes ikke ske opsigelse fra den samlede kreds af forhandlingsberettigede organisationer. Hvis en af parterne \u00f8nsker aftalen genforhandlet skal det ske i opsigelsesperioden. S\u00e5fremt der ikke opn\u00e5s enighed om en ny procedureaftale i opsigelsesperioden g\u00e6lder de centrale aftaler, jfr. ovenst\u00e5ende. Bekr\u00e6ftelse p\u00e5 indg\u00e5et aftale Lyngby-Taarb\u00e6k Kommuner bekr\u00e6fter ved fremsendelse af denne procedureaftale til de forhandlingsberettigede organisationer, at praksis vil v\u00e6re som beskrevet i aftalen med virkning fra den 1. januar 2012.\n"}