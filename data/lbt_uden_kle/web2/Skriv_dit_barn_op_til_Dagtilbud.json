{"classes":[{"id":"","title":""}],"title":"Skriv dit barn op til Dagtilbud","text":"Hvorn\u00e5r skal du skrive dit barn op? Du kan skrive dit barn op p\u00e5 venteliste, n\u00e5r dit barn er f\u00f8dt. Modtager Pladsanvisningen din ans\u00f8gning senest 3 m\u00e5neder efter dit barns f\u00f8dselsdag, g\u00e6lder dit barns f\u00f8dselsdato som anciennitetsdato. Det samme g\u00e6lder for adoptivb\u00f8rn, hvor din opskrivning skal v\u00e6re modtaget senest 3 m\u00e5neder efter, at dit barn er tilmeldt folkeregisteret. N\u00e5r du skriver dit barn op til dagtilbud for 0-3-\u00e5rige, er dit barn automatisk sikret en b\u00f8rnehaveplads. Inden dit barn fylder 2 \u00e5r, skal du opskrive dit barn til mindst 3 b\u00f8rnehaver\/b\u00f8rnehuse. Herefter er dine \u00f8nsker bindende. Hvis du vil \u00e6ndre \u00f8nskerne, reducerer Pladsanvisningen din anciennitetsdato med 1 \u00e5r. Hvordan skriver du dit barn op? Du skal skrive dit barn op via Digital Pladsanvisning . Du skal altid skrive minimum 3 dagtilbud p\u00e5 som \u00f8nsker. G\u00f8r du ikke det, tilf\u00f8jer Pladsanvisningen automatisk flere dagtilbud. Du har mulighed for at prioritere dine 3 \u00f8nsker ved opskrivningen. N\u00e5r du opskriver dit barn, er du kun garanteret en plads til din behovsdato, hvis du ud over dine specifikke \u00f8nsker, opskriver dit barn til pasningsgarantien. V\u00e6lger du at vente p\u00e5 et bestemt dagtilbud, anviser Pladsanvisningen dit barn en plads efter de g\u00e6ldende anvisningsregler til et af dine tre \u00f8nskede dagtilbud. I perioder med pres p\u00e5 pladserne kan det betyde, at b\u00f8rn med en garantidato, f\u00e5r tilbudt en plads f\u00f8r dit barn. Dit barn f\u00e5r s\u00e5ledes ikke en plads til behovsdatoen med mindre du selv tilmelder dig pasningsgarantien. Skriv dit barn op via digitalpladsanvisning Hvis du \u00f8nsker en pasningsgarantiplads V\u00e6lger du at skrive dit barn op til pasningsgarantiplads, er du garanteret en plads til din behovsdato. Kommunen anviser en plads til dit barn i et af de \u00f8nskede dagtilbud, hvis der er en ledig plads, og dit barn er berettiget til pladsen. Dit barn vil ellers blive tilbudt en plads i et andet dagtilbud s\u00e5 vidt muligt inden for 3,5 km fra din bop\u00e6l (for familier med flere b\u00f8rn i 0-6 \u00e5rs tilbud s\u00e5 vidt muligt inden for 5 km samlet set fra bop\u00e6len til det dagtilbud, der ligger l\u00e6ngst v\u00e6k). Kommunen betragter en pasningsgarantiplads indenfor 3,5 km fra din bop\u00e6l som en \u00f8nsket plads. Hvis du stadig \u00f8nsker, at dit barn skal st\u00e5 p\u00e5 venteliste til et andet dagtilbud, forringer du dit barns anciennitet med et \u00e5r. Bem\u00e6rk! Du skal selv g\u00f8re opm\u00e6rksom p\u00e5, at du \u00f8nsker en pasningsgarantiplads i din ans\u00f8gning. Du kan altid tilf\u00f8je og slette pasningsgarantien p\u00e5 din ans\u00f8gning via Digital Pladsanvisning , dog skal \u00f8nsket om en pasningsgarantiplads ske senest 3 m\u00e5neder inden din behovsdato, hvis du skal v\u00e6re sikker p\u00e5 en plads. Stil din ans\u00f8gning i bero \u00d8nsker du selv at passe dit barn en periode, kan du s\u00e6tte din ans\u00f8gning i bero ved at skrive til Pladsanvisningen p\u00e5 pladsanvisning@ltk.dk . Husk at opgive barnets navn og cpr-nummer. Du kan ogs\u00e5 \u00e6ndre din behovsdato p\u00e5 Digital pladsanvisning. N\u00e5r dit barn skal fra dagpleje\/vuggestue til b\u00f8rnehave G\u00e5r dit barn i en vuggestue i et b\u00f8rnehus, er det automatisk sikret plads i en b\u00f8rnehavegruppe i b\u00f8rnehuset. \u00d8nsker du dit barn skrevet op til andre b\u00f8rnehaver, skal du tilf\u00f8je \u00f8nskerne via Digital Pladsanvisning , inden dit barn fylder 2 \u00e5r. V\u00e6r opm\u00e6rksom p\u00e5, at g\u00e5r dit barn ikke i en vuggestue i et b\u00f8rnehus, kan det v\u00e6re vanskeligt at f\u00e5 en b\u00f8rnehaveplads i et b\u00f8rnehus. Hvorn\u00e5r f\u00e5r dit barn en plads? Som udgangspunkt tilbyder kommunen dit barn en plads til den 1. eller 16. i en m\u00e5ned. Ledige pladser afh\u00e6nger af, at nogle b\u00f8rn enten flytter fra kommunen eller bliver flyttet til et nyt dagtilbud f.eks. fra dagpleje\/vuggestue til b\u00f8rnehave eller fra b\u00f8rnehave til skole. De fleste b\u00f8rn, der f\u00e5r tilbudt plads efter skiftet fra b\u00f8rnehave til SFO i maj m\u00e5ned, f\u00e5r besked om pladsen i god tid. P\u00e5 andre tidspunkter af \u00e5ret kan du f\u00e5 besked med ned til 7 dages varsel. Har du kun skrevet dit barn p\u00e5 venteliste til specifikke dagtilbud, vil du f\u00f8rst f\u00e5 et tilbud, n\u00e5r kommunen kan opfylde et af dine \u00f8nsker. Har du skrevet dit barn op til en pasningsgarantiplads, vil du f\u00e5 tilbudt en plads til din behovsdato. Kommunen tilstr\u00e6ber, at b\u00f8rnehavepladser bliver tilbudt senest med udgangen af den m\u00e5ned, hvor dit barn fylder 3 \u00e5r. Pladsanvisningen kan dog tilbyde b\u00f8rnehaveplads fra dit barn er 2 \u00e5r og 9 m\u00e5neder. Du kan via Digital Pladsanvisning f\u00f8lge dit barns placering p\u00e5 ventelisten. L\u00e6s vejledningen grundigt, inden du bruger ventelisten. Hvilken plads f\u00e5r dit barn? Vi pr\u00f8ver s\u00e5 vidt muligt at opfylde dine \u00f8nsker om bestemte dagtilbud. En pasningsgarantiplads betragter vi som en \u00f8nsket plads, hvis den ligger indenfor 3,5 km fra din bop\u00e6l. En plads anviser vi som udgangspunkt efter dit barns anciennitet. Pladsanvisningen fraviger dog denne r\u00e6kkef\u00f8lge for: S\u00f8skende til b\u00f8rn i det konkrete dagtilbud. S\u00f8skende har mulighed for at f\u00e5 plads i samme dagtilbud under foruds\u00e6tning af, at der er plads i dagtilbuddet, og at de kan g\u00e5 mindst 3 m\u00e5neder sammen i dagtilbuddet. B\u00f8rnehuse betragter kommunen i denne forbindelse som et dagtilbud. B\u00f8rn hvor for\u00e6ldre har et dokumenteret behov for udvidet \u00e5bningstid. Enkelte dagtilbud \u00e5bner kl. 6.00 og et enkelt dagtilbud holder l\u00e6ngere \u00e5bent en enkelt dag om ugen (B\u00f8rnehuset Kastaniehuset). Hvis begge for\u00e6ldre har dokumenteret behov for udvidet \u00e5bningstid, skal I g\u00f8re opm\u00e6rksom p\u00e5 dette i jeres ans\u00f8gning om plads. Har for\u00e6ldrene forskellig adresse og f\u00e6lles for\u00e6ldremyndighed, er det kun n\u00f8dvendigt med dokumentation fra den ene for\u00e6ldre. Dokumenteret behov foruds\u00e6tter, at din arbejdsgiver skriftligt bekr\u00e6fter din m\u00f8detid. Sammenholdt med transporttiden afg\u00f8r Pladsanvisningen, om dit barn har ret til en plads med udvidet \u00e5bningstid. Dokumentationen skal du sende til pladsanvisning@ltk.dk B\u00f8rn med s\u00e6rlige p\u00e6dagogiske eller sociale behov. I perioder med s\u00e6rlig pres p\u00e5 overholdelse af pasningsgarantien, kan b\u00f8rn skrevet op til en pasningsgarantiplads komme foran andre b\u00f8rn. N\u00e5r du f\u00e5r plads Du modtager et skriftligt tilbud om plads til dit barn. Inden 5 hverdage skal du meddele Pladsanvisningen, om du \u00f8nsker pladsen p\u00e5 Digital pladsanvisning . Hvis ikke Pladsanvisningen f\u00e5r besked, tildeles pladsen til et andet barn og din ans\u00f8gning bliver stillet i bero. Er du bortrejst p\u00e5 det tidspunkt, hvor du kan forvente at f\u00e5 anvist plads til dit barn, opfordrer vi dig til at give Pladsanvisningen besked via pladsanvisning@ltk.dk for ikke at miste den tilbudte plads. Husk at opgive dit barns navn og cpr-nummer. Accepterer du pladsen, sletter Pladsanvisningen automatisk dit barn fra ventelister med alderssvarende tilbud. Dit barn kan blive p\u00e5 ventelister og bibeholde sin anciennitet hvis:Det har s\u00f8skende i et andet dagtilbud (dit barn bliver udelukkende p\u00e5 ventelisten til s\u00f8skendebarnets dagtilbud). For\u00e6ldrene har et dokumenteret behov for l\u00e6ngere \u00e5bningstid (dit barn bliver udelukkende p\u00e5 ventelisten til et dagtilbud med l\u00e6ngere \u00e5bningstid). Den tilbudte plads er l\u00e6ngere end 3,5 km v\u00e6k fra dit barns bop\u00e6l. For familier med flere b\u00f8rn i 0-6-\u00e5rstilbud g\u00e6lder dog, at der samlet m\u00e5 v\u00e6re 5 km i k\u00f8reafstand til alle dagtilbuddene (den korteste vej). Dit barn f\u00e5r en b\u00f8rnehaveplads som ikke er blandt de \u00f8nskede. B\u00f8rn som ikke er omfattet af ovenst\u00e5ende og allerede har plads, kan du opskrive til minimum tre andre dagtilbud mod 1 \u00e5rs forringelse i ancienniteten. Hvis du takker nej til en garantiplads oph\u00f8rer pasningsgarantien dog kan du opretholde pasningsgarantien, hvis du rykker din behovsdato mindst 3 m\u00e5neder frem fra den dato, hvor dit barn har f\u00e5et tilbudt plads. Det samme g\u00e6lder ved tilbud af en \u00f8nsket dagpleje- eller vuggestueplads. Accepterer du ikke den tilbudte b\u00f8rnehaveplads, vil dit barn blive udmeldt af vuggestuen\/dagplejen fra den dato, hvor I skulle v\u00e6re startet i b\u00f8rnehaven. Hvis du bliver udstationeret Ved udstationering med fortsat tilknytningsforhold til Lyngby-Taarb\u00e6k Kommune beholder dit barn sin anciennitet p\u00e5 ventelisten. Hvis dit barn bliver f\u00f8dt under udstationering, vil dit barn f\u00e5 sin f\u00f8dselsdato som anciennitetsdato, s\u00e5fremt din opskrivning er modtaget i Pladsanvisningen senest en m\u00e5ned efter tilbageflytningen. Det er en god ide, i god tid, at give Pladsanvisningen besked om, hvorn\u00e5r du kommer tilbage til Danmark. Dette giver bedre mulighed, for at finde en plads til dit barn, n\u00e5r I kommer hjem.\n"}