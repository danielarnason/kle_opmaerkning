{"classes":[{"id":"","title":""}],"title":"Fredede Bygninger","text":"Fredede bygninger repr\u00e6senterer det ypperste af dansk bygningskultur. Som ejer af en fredet bygning har du derfor pligt til at holde bygningen i forsvarlig stand. \u00d8nsker du at foretage \u00e6ndringer p\u00e5 en fredet bygning, hvad enten det er udvendigt eller indvendigt, kr\u00e6ver det tilladelse fra Kulturstyrelsen . B\u00e5de sm\u00e5 og store \u00e6ndringer kr\u00e6ver tilladelse. \u00d8nsker du f.eks. at flytte en skillev\u00e6g eller oml\u00e6gge et tag, skal du s\u00f8ge om tilladelse hos Kulturstyrelsen. Almindelig vedligeholdelse kan du dog udf\u00f8re uden s\u00e5dan en tilladelse. Hvilke ejendomme kan fredes? Enhver bygning kan fredes, hvis den rummer tilstr\u00e6kkelige arkitektoniske eller kulturhistoriske v\u00e6rdier af national betydning. Som udgangspunkt skal bygningen dog v\u00e6re mindst 50 \u00e5r gammel. I forbindelse med fredning af en bygning kan de n\u00e6rmeste omgivelser ogs\u00e5 fredes. Det kan f.eks. v\u00e6re en have, en g\u00e5rdsplads med en s\u00e6rlig bel\u00e6gning eller en karakteristisk mur. Det er Kulturstyrelsen , der freder bygninger. Fredede bygninger i Lyngby Taarb\u00e6k Kommune I Lyngby-Taarb\u00e6k Kommune findes mere end 60 fredede bygninger. Mange af bygningerne ligger i omr\u00e5det langs M\u00f8lle\u00e5en, der er et af Danmarks \u00e6ldste industrilandskaber . M\u00f8lle\u00e5en har gennem tiden drevet 11 vandm\u00f8ller og blandt de fredede bygninger findes Fuglevad Vandm\u00f8lle og Lyngby M\u00f8lle. Men ogs\u00e5 \u00d8rholm Hovedg\u00e5rd og Brede Kl\u00e6defabrik er fredede. Under industrialiseringen opstod sm\u00e5 bysamfund ved produktionsanl\u00e6ggene langs M\u00f8lle\u00e5en. I Brede og Raadvad ligger en r\u00e6kke fredede ejendomme, der oprindeligt blev benyttet som arbejder- og funktion\u00e6rboliger, skoler og lignende. I 1700- og 1800-tallet opf\u00f8rte det velst\u00e5ende k\u00f8benhavnske borgerskab mange lystslotte og landsteder i de natursk\u00f8nne omr\u00e5der nord for K\u00f8benhavn. Flere af disse store anl\u00e6g ligger i Lyngby-Taarb\u00e6k Kommune og er i dag fredede. Det drejer sig bl.a. om Sorgenfri Slot, Frederiksdal Slot, Sophienholm, Marienborg og Eremitageslottet. Ogs\u00e5 trakt\u00f8rstedet Kilde\u00f8en ved Kirsten Piils Kilde i Dyrehaven er fredet. I kommunen ligger ogs\u00e5 enkelte fredede bygninger fra det 20. \u00e5rhundrede. P\u00e5 I. H. Mundts Vej findes et af de f\u00f8rste eksempler p\u00e5 dansk modernisme, nemlig en villa fra 1924 opf\u00f8rt af arkitekten Edvard Heiberg. P\u00e5 samme vej ligger ogs\u00e5 en modernistisk villa fra 1957. Villaen er tegnet af den internationalt anerkendte arkitekt Arne Jacobsen, der ogs\u00e5 har tegnet det fredede Bellevue Strandbad. Du kan l\u00e6se mere om fredede bygninger p\u00e5 Kulturstyrelsens hjemmeside , hvor du ogs\u00e5 kan finde en komplet liste over kommunens fredede bygninger. L\u00e6s om bevaringsv\u00e6rdige bygninger og bygningskultur her.\n"}