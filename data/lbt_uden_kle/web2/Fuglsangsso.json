{"classes":[{"id":"","title":""}],"title":"Fuglsangss\u00f8","text":"Fuglsangss\u00f8, der st\u00f8der op til Klampenborg Galopbane, er omgivet af tr\u00e6er. Store dele af s\u00f8ens bred er dog fri for beplantning. I den nordlige del af s\u00f8en er der en lille \u00f8. Fakta om Fuglsangss\u00f8 Areal: 3,1 hektar Middeldybde: 1 meter St\u00f8rste dybde: 1,2 meter Volumen: 31,500 kubikmeter Badning Fuglsangss\u00f8 er ikke egnet til badning, da vandkvaliteten ikke opfylder kravene i badevandsbekendtg\u00f8relsen. L\u00e6s mere om badning i kommunen . Sejlads Sejlads af enhver art er ikke tilladt p\u00e5 Fuglsangss\u00f8. Fiskeri Det er forbudt at fiske i Fuglsangss\u00f8. Beskyttet natur Fuglsangss\u00f8 h\u00f8rer under den internationale naturbeskyttelsesordning Natura 2000 , og J\u00e6gersborg Dyrehave , som s\u00f8en ligger i, er udpeget til habitatomr\u00e5de. S\u00f8en er desuden et 3-omr\u00e5de under Naturbeskyttelsesloven. Paragraffen omfatter alle s\u00f8er over 100 kvadratmeter. Beskyttelsen betyder, at der som udgangspunkt ikke m\u00e5 \u00e6ndres p\u00e5 s\u00f8ens tilstand. En \u00e6ndring kan fx v\u00e6re at etablere bade- og b\u00e5debroer eller uds\u00e6tte fisk og \u00e6nder. Hvis du er i tvivl om, hvor det beskyttede naturomr\u00e5de ved Fuglsangss\u00f8 er, kan du finde og se det p\u00e5 kommunens digitale kort . Vandre- og cykelruter F\u00f8lg skovsporet hele vejen rundt om Fuglsangss\u00f8. Herfra kan du g\u00e5 p\u00e5 opdagelse i resten af J\u00e6gersborg Dyrehave , hvor du kan nyde omgivelserne til fods, p\u00e5 cykel eller til hest. Vis hensyn til de andre brugere af vandre- og cykelruterne og f\u00f8lg retningslinjerne for f\u00e6rdsel p\u00e5 cykel i skoven. Find flere forslag til cykel- og vandreture p\u00e5 Motionsportalen . V\u00e6rd at se Ulvedalene, der ligger nord for Fuglsangss\u00f8, er et kuperet omr\u00e5de, som blev dannet i istiden. Her finder du flere gravh\u00f8je, og hvert tredje \u00e5r arrangerer Det Kongelige Teater forestillinger i det fri. Er du til hestesport, gr\u00e6nser Klampenborg Galopbane op til s\u00f8ens \u00f8stlige del, og i den sydlige ende kan du f\u00e5 stillet sult og t\u00f8rst p\u00e5 restauranterne Kongekilen og Studenterkilen. L\u00e6ngere mod nord\u00f8st kan du muntre dig i Dyrehavsbakken , der er verdens \u00e6ldste forlystelsespark med over 400 \u00e5r p\u00e5 bagen. F\u00e5 inspiration til flere sev\u00e6rdigheder og naturoplevelser via Ud i Naturen-kortet .\n"}