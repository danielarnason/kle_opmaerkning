{"classes":[{"id":"","title":""}],"title":"Milj\u00f8vurdering af planer og programmer","text":"Milj\u00f8vurderingen skal beskytte milj\u00f8et. Lov om milj\u00f8vurdering af planer og programmer skal sikre, at der udarbejdes en milj\u00f8vurdering, hvis de p\u00e5t\u00e6nkte planer og programmer vil betyde en v\u00e6sentlig p\u00e5virkning p\u00e5 milj\u00f8et. Det betyder, at Lyngby-Taarb\u00e6k Kommune skal afg\u00f8re, om der ogs\u00e5 skal laves en milj\u00f8vurdering med en milj\u00f8rapport i forbindelse med f.eks. et lokalplanforslag, en kommuneplan eller en anden plan eller program, der fastl\u00e6gger rammer for fremtidige anl\u00e6gstilladelser. En milj\u00f8vurdering er ikke det samme som en VVM - unders\u00f8gelse , der gennemf\u00f8res i forbindelse med visse anl\u00e6gsprojekter. Hvorn\u00e5r laves en milj\u00f8vurdering? Loven indeholder krav til milj\u00f8vurdering, n\u00e5r planen eller programmet omhandler specielle anl\u00e6g som erfaringsm\u00e6ssigt betyder en v\u00e6sentlig p\u00e5virkning af milj\u00f8et. Det er f.eks. planer og programmer, som omfatter st\u00f8rre nyanl\u00e6g til infrastrukturprojekter, industri, turisme og fritid, landindvinding og stenbrud. For planer og programmer, som ikke er n\u00e6vnt i lovens bilag 3 og 4 , vil der ske en konkret vurdering af behovet for en milj\u00f8vurdering fra gang til gang. Derfor foretager kommunen f\u00f8rst en screening af en plan \/ et program. N\u00e5r en plan \/ et program bliver offentliggjort vil det fremg\u00e5 af den offentlige bekendtg\u00f8relse, om der er lavet en milj\u00f8vurdering. Begrundelsen for ikke at lave en milj\u00f8vurdering vil ogs\u00e5 kunne l\u00e6ses i bekendtg\u00f8relsen. I den offentlige bekendtg\u00f8relse oplyses der om klagefrister mv. i forhold til milj\u00f8vurderingen. En eventuel milj\u00f8vurderingsrapport vil indg\u00e5 i den offentlige h\u00f8ring sammen med planen eller programmet.\n"}