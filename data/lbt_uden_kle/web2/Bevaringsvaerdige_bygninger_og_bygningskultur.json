{"classes":[{"id":"","title":""}],"title":"Bevaringsv\u00e6rdige bygninger og bygningskultur","text":"Lyngby-Taarb\u00e6k Kommune er rig p\u00e5 smukke, bevaringsv\u00e6rdige bygninger. Bygningerne i kommunen er pr\u00e6get af mere end 250 \u00e5rs skiftende arkitekturidealer, og mange forskellige arkitektoniske stilarter er repr\u00e6senteret. Kommunen rummer alt fra klassicistiske slotte og landsteder til murermestervillaer, funktionalistiske r\u00e6kkehuse og modernistisk etagebyggeri. Ogs\u00e5 offentlige bygninger, fabriksanl\u00e6g fra 1800-tallet og moderne kontorbyggeri pr\u00e6ger bybilledet. Det er vigtigt at v\u00e6rne om de mange arkitektoniske og kulturhistoriske v\u00e6rdier, og kommunen ser det som en v\u00e6sentlig opgave at sikre de bevaringsv\u00e6rdige bygninger og bymilj\u00f8er gennem behandling af byggesager og den kommunale planl\u00e6gning. For at give politikere, planl\u00e6ggere og borgere bedre mulighed for at vurdere, hvilke bygningskulturelle v\u00e6rdier, der skal bevares, er samtlige bygninger opf\u00f8rt i perioden frem til 1979 registreret og tildelt en bevaringsv\u00e6rdi. L\u00e6s mere om bygningskultur I kommuneplanen kan du l\u00e6se mere om bygningskulturen i kommunen. Hvad er en bygnings bevaringsv\u00e6rdi? En bygnings bevaringsv\u00e6rdi er en vurdering af en bygnings arkitektoniske, kulturhistoriske og milj\u00f8m\u00e6ssige v\u00e6rdi samt dens originalitet og tilstand. Bevaringsv\u00e6rdi 1 er den h\u00f8jeste, mens 9 er den laveste. Bevaringsv\u00e6rdien afspejler, om bygningen er et godt eksempel p\u00e5 periodens arkitektur eller p\u00e5 en s\u00e6rlig byggeskik. Derudover har det betydning om bygningstypen eller bygningsformen er sj\u00e6lden, om bygningen har dannet forbillede for andre bygninger, om den er intakt, eller om udskiftninger og ombygninger er tilpasset bygningens udtryk. Endelig vurderes det om bygningen er uundv\u00e6rlig i gadebilledet, i landskabet eller for helheden. Kommunen foretager registreringen af en bygnings bevaringsv\u00e6rdi efter SAVE-systemet, der er en metode til at kortl\u00e6gge og registrere bevaringsv\u00e6rdige bymilj\u00f8er og bygninger. SAVE er en sammenskrivning af Survey of Architectural Values in the Environment (= Kortl\u00e6gning af arkitektoniske v\u00e6rdier i milj\u00f8et). Eksempel p\u00e5 SAVE-registrering Udvalgte BBR-data Lundtofte Skolestr\u00e6de 2-6 Betegnelse: Lundtofte Gl. Skole Totalt bygningsareal: 653 m Opf\u00f8relses\u00e5r: 1904 Ombygnings\u00e5r: 1988 Anvendelse: Bygning til biograf, teater, erhvervsm\u00e6ssig udstilling, bibliotek, museum, kirke mv. Vurdering Arkitektur: 3 - gult blankmurs hus, harmonisk og velproportioneret Kulturhistorie: 4 - Lundtofte gamle skole Milj\u00f8: 4 - del af gammel landsby Originalitet: 5 - ny skorsten samt nyt indgangsparti, vinduer og d\u00f8re Tilstand: 4 - god Bevaringsv\u00e6rdi: 3 - pga. historie, gammel skole I Lyngby-Taarb\u00e6k Kommune er der registeret mere end 11.700 bygninger opf\u00f8rt i perioden frem til 1979. Heraf er ca. 3.200 r\u00e6kkehuse. Hvilken bevaringsv\u00e6rdi har min ejendom? \u00d8nsker du at vide hvilken bevaringsv\u00e6rdi en ejendom har, kan du p\u00e5 Kulturstyrelsens hjemmeside s\u00f8ge i databasen over Fredede og Bevaringsv\u00e6rdige Bygninger. Ud over bygningernes bevaringsv\u00e6rdi kan du ogs\u00e5 se vurderingen af den arkitektoniske, kulturhistoriske og milj\u00f8m\u00e6ssige v\u00e6rdi samt registreringen af bygningernes originalitet og tilstand. I databasen finder du desuden basisinformationer om alle eksisterende bygninger i Danmark. Du kan b\u00e5de s\u00f8ge ved hj\u00e6lp af kort og via adressen p\u00e5 den bygning, du \u00f8nsker oplysninger om. Se bevaringsv\u00e6rdier p\u00e5 kort her. Hvilke ejendomme er bevaringsv\u00e6rdige? If\u00f8lge kommuneplanen er en bygning bevaringsv\u00e6rdig, n\u00e5r den har en bevaringsv\u00e6rdi p\u00e5 1 - 4. En bygning kan ogs\u00e5 v\u00e6re bevaringsv\u00e6rdig, hvis den er udpeget i en lokalplan eller byplanvedt\u00e6gt eller omfattet af en tinglyst bevaringsdeklaration. l\u00e6s om bevaring i kommuneplan 2009 Hvad betyder det, at en ejendom er bevaringsv\u00e6rdig? Udpegningen af bevaringsv\u00e6rdige bygninger er ikke bindende for de enkelte grundejere, men kommunalbestyrelsen skal arbejde for at gennemf\u00f8re kommuneplanens rammer for planl\u00e6gning. Ved ans\u00f8gninger om tilbygning til eller nedrivning af en bevaringsv\u00e6rdig bygning vil kommunen f\u00e5 kendskab til sagen og kan nedl\u00e6gge et 14 forbud i henhold til Planloven, s\u00e5fremt kommunen \u00f8nsker at bevare bygningen via en lokalplan. Inden kommunen kan give tilladelse til nedrivning af en bevaringsv\u00e6rdig bygning, skal kommunalbestyrelsen foretage en offentlig h\u00f8ring i henhold til bevaringslovgivningen. Hvis du \u00f8nsker at ombygge eller udvide en bevaringsv\u00e6rdig ejendom, skal du altid t\u00e6nke bevaringsv\u00e6rdien ind i planl\u00e6gningen af byggeriet. Du b\u00f8r kontakte kommunen for en vurdering af sagen, n\u00e5r du har skitseret de fremtidige facader. For at kommunen kan vurdere sagen, skal du fremsende en tegning og gerne fotos af det eksisterende hus, tegninger og evt. visualisering af de \u00f8nskede facader og arkitektens vurdering af projektet i forhold til bygningens bevaringsv\u00e6rdi. Bygningskultur Foreningen i Lyngby-Taarb\u00e6k er en lokal forening, du evt. kan kontakte om gode r\u00e5d ved planl\u00e6gning og udf\u00f8relse af om- og tilbygninger.\n"}