{"classes":[{"id":"","title":""}],"title":"L\u00e5n til betaling af ejendomsskatter","text":"Hvem kan l\u00e5ne? Du og\/eller din \u00e6gtef\u00e6lle skal have fast bop\u00e6l her i landet, v\u00e6re fyldt 65 \u00e5r eller f\u00e5 udbetalt social pension, delpension eller modtage efterl\u00f8n. Ans\u00f8gningsfrist L\u00e5n fra og med 1. rate af ejendomsskatten Hvert \u00e5r er ans\u00f8gningsfristen for l\u00e5n til betaling af ejendomsskatter fra 1. rate af ejendomsskatten den 1. november i det forrige kalender\u00e5r. L\u00e5n fra og med 2. rate af ejendomsskatten Ans\u00f8gningsfristen hvert \u00e5r for l\u00e5n til betaling af ejendomsskatter fra 2. rate af ejendomsskatten er den 1. juni i det p\u00e5g\u00e6ldende \u00e5r. Det betyder, at dit ans\u00f8gningsskema og dokumentation senest skal v\u00e6re fremme hos Lyngby-Taarb\u00e6k Kommune hhv. den 1. november eller den 1. juni. Hvis vi modtager et ans\u00f8gningsskema og dokumentation efter disse datoer, kan vi f\u00f8rst give l\u00e5net fra den efterf\u00f8lgende rate. Bevillingen af l\u00e5net er betingt af, at den blanket, som Lyngby-Taarb\u00e6k Kommune sender til ans\u00f8geren, bliver sendt tilbage til kommunen til tiden. Sammen med dit ans\u00f8gningsskema skal du sende dokumentation, som viser, at du modtager efterl\u00f8n eller f\u00f8rtidspension. Hvis du er over 65, beh\u00f8ver du ikke sende dokumentation med. Hvor oprettes l\u00e5neordningen? \u00d8nsker du at oprette l\u00e5neordning for en ejendom i Lyngby-Taarb\u00e6k Kommune, kan du f\u00e5 vejledning og ans\u00f8gningsskema ved personlig henvendelse til Ejendomsl\u00e5n i Center for \u00d8konomi og Personale i administrationsbygningen p\u00e5 Tofteb\u00e6ksvej 12. Du kan ogs\u00e5 ringe til Ejendomsl\u00e5n p\u00e5 tlf. 45 97 31 96 eller skrive til ejendomslaan@ltk.dk og bede om at f\u00e5 et skema sendt til dig. Ans\u00f8gningsskemaet kan ogs\u00e5 udskrives ved klik p\u00e5 linket nedenfor. Ans\u00f8gningsskema N\u00e5r du har udfyldt ans\u00f8gningsskemaet, skal du sende det til: Lyngby-Taarb\u00e6k Kommune Center for \u00d8konomi og Personale Ejendomsl\u00e5n Administrationsbygningen Tofteb\u00e6ksvej 12 2800 Kgs. Lyngby Hvad kan du f\u00e5 l\u00e5n til? Alle bel\u00f8b p\u00e5 ejendomsskattebilletten, der vedr\u00f8rer din private bolig. Siden den 1. januar 2009 er opkr\u00e6vning af forsyningsafgifter sket gennem Lyngby-Taarb\u00e6k Forsyning A\/S. Derfor er afgifterne ikke omfattet af l\u00e5n til betaling af ejendomsskatter. Hvilke krav stilles til ejendommen? Der skal v\u00e6re tale om en ejendom, der indeholder en beboelseslejlighed, som fortrinsvis anvendes af ejeren eller dennes husstand til beboelse. For to- eller flerfamiliehuse og landbrugsejendomme kan du kun f\u00e5 l\u00e5n til at betale den del af skatterne, der vedr\u00f8rer din bolig - det vil sige den del af ejendommen, som du eller din husstand bor i. Du skal v\u00e6re opm\u00e6rksom p\u00e5, at hvis du udlejer din ejendom uden selv at v\u00e6re bosiddende p\u00e5 den, s\u00e5 forfalder dit l\u00e5n til betaling af ejendomsskatter til betaling med det samme. Du kan ogs\u00e5 l\u00e5ne til at betale ejendomsskatter for sommerhuse. Hvis du ejer b\u00e5de hel\u00e5rsbeboelse og sommerhus, kan du kun f\u00e5 l\u00e5n til en af ejendommene. Der skal rettes henvendelse til den kommune, hvor ejendommen er beliggende. Hvordan sikres l\u00e5net? Det er en betingelse for, at du kan f\u00e5 l\u00e5n, at der er friv\u00e6rdi i boligen i forhold til den seneste offentlige ejendomsvurdering. Kommunen skal have sikkerhed for l\u00e5net i din ejendom. Derfor skal der tinglyses et skadesl\u00f8sbrev eller ejerpantebrev. De samlede tinglyste l\u00e5n i ejendommen m\u00e5 ikke v\u00e6re h\u00f8jere end den seneste offentlige ejendomsvurdering. Du kan l\u00e5ne, indtil l\u00e5nebel\u00f8bet inklusive renter udg\u00f8r 95 % af skadesl\u00f8sbrevets eller pantebrevets p\u00e5lydende. N\u00e5r denne gr\u00e6nse er n\u00e5et, kan der laves et nyt skadesl\u00f8sbrev, hvis de samlede tinglyste l\u00e5n i ejendommen ikke er h\u00f8jere end den seneste offentlige ejendomsvurdering. I modsat fald skal du selv betale ejendomsskatten og renter af det bel\u00f8b, du har l\u00e5nt til betaling af ejendomsskatter. Hvorn\u00e5r skal du indfri l\u00e5net? L\u00e5net skal indfris, n\u00e5r ejendommen udlejes, s\u00e6lges, eller n\u00e5r ejeren d\u00f8r. I de tilf\u00e6lde hvor ejeren af en ejendom d\u00f8r, og \u00e6gtef\u00e6llen overtager ejendommen og bliver siddende i uskiftet bo, kan l\u00e5net forts\u00e6ttes, under foruds\u00e6tning af at \u00e6gtef\u00e6llen opfylder kravene for l\u00e5n til betaling af ejendomsskatter ( 1 i lov om l\u00e5n til betaling af ejendomsskatter). Renter Renten er fastsat p\u00e5 baggrund af Folketingets lov om \u00e6ndring af lov om l\u00e5n til betaling af ejendomsskatter, der blev vedtaget den 21. december 2010. Lov nr. L47 (Lov om l\u00e5n til betaling af ejendomsskat) L\u00e5nebel\u00f8bene forrentes med en \u00e5rlig rente, der svarer til et gennemsnit opgjort med to decimaler af den effektive rente p\u00e5 alle udest\u00e5ende realkreditobligationer de 12 foreg\u00e5ende m\u00e5neder pr. 1. oktober det foreg\u00e5ende \u00e5r . I 2013 udg\u00f8r renten 2,23 %. Ved opkr\u00e6vning af et l\u00e5nebel\u00f8b, der er forfaldet til betaling if\u00f8lge loven, giver kommunen et nedslag i de renter, der er l\u00f8bet p\u00e5 l\u00e5net efter 1. januar 2011. I 2013 udg\u00f8r nedslaget 31 % Nedslaget reduceres herefter \u00e5rligt med et procentpoint, indtil nedslaget i 2019 udg\u00f8r 25 %. Du skal v\u00e6re opm\u00e6rksom p\u00e5, at de tilskrevede renter ikke kan tr\u00e6kkes fra ved opg\u00f8relsen af den skattepligtige indkomst. \u00c5rsopg\u00f8relse Hvert \u00e5r i januar m\u00e5ned f\u00e5r du en \u00e5rsopg\u00f8relse pr. post fra kommunen med oversigt over kommunens tilgodehavende pr. 1. januar med angivelse af tilskrevne renter i det foreg\u00e5ende kalender\u00e5r. Foresp\u00f8rgsel om rykning For at Lyngby-Taarb\u00e6k Kommune kan behandle en foresp\u00f8rgsel om rykning, skal vi have tilsendt oplysninger om det l\u00e5n, der skal indfris, samt l\u00e5netilbuddet for det nye l\u00e5n. Dette er n\u00f8dvendigt for at kommunen kan afg\u00f8re om det nye l\u00e5n overstiger restg\u00e6lden p\u00e5 det hidtidige l\u00e5n med till\u00e6g af omkostninger ved l\u00e5neoml\u00e6gningen, og om det nye l\u00e5ns l\u00f8betid og afdragsprofil er u\u00e6ndret i forhold til hidtidige l\u00e5ns. Oplysninger om l\u00e5nene skal sendes pr. e-mail til adressen ejendomslaan@ltk.dk Ved foresp\u00f8rgsler om rykning henholder Lyngby-Taarb\u00e6k Kommune sig til lov om l\u00e5n til betaling af ejendomsskatter, 4.\n"}