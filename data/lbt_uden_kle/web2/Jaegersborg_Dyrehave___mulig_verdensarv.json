{"classes":[{"id":"","title":""}],"title":"J\u00e6gersborg Dyrehave - mulig verdensarv?","text":"Lyngby-Taarb\u00e6k Kommune samarbejder med Hiller\u00f8d Kommune, Fredensborg Kommune, Rudersdal Kommune, Gentofte Kommune, Naturstyrelsen, Kulturstyrelsen og Dansk Jagt- og Skovbrugsmuseum for at f\u00e5 optaget de vigtigste og bedst bevarede dele af landskabet p\u00e5 UNESCOs liste over Verdensarv. Nordsj\u00e6llands parforcejagtlandskab er et unikt europ\u00e6isk kulturlandskab. Her kan man direkte afl\u00e6se historien om 500 \u00e5rs udvikling i et konged\u00f8mme og dets planl\u00e6gning og forvaltning af naturen. Sporene efter forandringerne i adgangen til naturen og dens ressourcer er p\u00e5 enest\u00e5ende vis bevaret i disse skove. Ogs\u00e5 selvom de ligger i en af de t\u00e6ttest befolkede egne i Europa. Nordsj\u00e6llands parforcejagtlandskab omfatter J\u00e6gersborg Dyrehave, som blev udlagt til parforcejagt i 2. halvdel af 1600-tallet. Her byggede kongen et Hubertus-hus til sine jagtfrokoster. Huset blev i 1736 erstattet af Eremitagen . Et lille jagtslot, som den dag i dag benyttes til sit oprindelige form\u00e5l under kongelige jagter i Dyrehaven. Fra at v\u00e6re rene naturomr\u00e5der, blev omr\u00e5det til et kongeligt jagtlandskab, og er i dag et kulturlandskab med store naturv\u00e6rdier, som er tilg\u00e6ngelige for alle. Dyrehaven er et imponerende anl\u00e6g, der med sin centrale placering i hovedstadsomr\u00e5det er et vigtigt omr\u00e5de for regionens fritidsliv. Terr\u00e6net veksler mellem et st\u00e6rkt kuperet bakkelandskab og sletter med langstrakte, flade bakkedrag og mindre s\u00f8er og v\u00e5domr\u00e5der. Beplantningen er varieret med b\u00e5de t\u00e6t og \u00e5ben skovbeplantning, rumskabende skovbryn og karakterfulde solit\u00e6re tr\u00e6er. Hovedstierne - oprindeligt skabt til parforcejagt - sk\u00e6rer sig som lange, rette sigtelinjer gennem landskabet. Du kan holde dig opdateret i arbejdet med at f\u00e5 J\u00e6gersborg Dyrehave optaget p\u00e5 UNESCOs Verdensarvsliste p\u00e5 Kulturstyrelsens hjemmeside .\n"}