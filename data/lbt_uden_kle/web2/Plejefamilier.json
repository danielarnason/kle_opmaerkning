{"classes":[{"id":"","title":""}],"title":"Plejefamilier","text":"Typer af godkendelser for plejefamilier Generel godkendt plejefamilie En generel plejefamilie er godkendt til at kunne modtage plejeb\u00f8rn fra alle kommuner. Ud fra godkendelsen fremg\u00e5r det, om du og din familie kan modtage b\u00f8rn i aflastning, fuldtidspleje eller begge dele. I godkendelsen er det ogs\u00e5 uddybet, hvilken aldersgruppe I er godkendt til, og hvor mange b\u00f8rn I kan have i pleje. Til sidst er det defineret, hvilke problematikker I er i stand til at h\u00e5ndtere som plejefamilie. Desuden fremg\u00e5r det, om der er s\u00e6rlige vilk\u00e5r for godkendelsen. Den konkrete plejefamilie Den konkret godkendte plejefamilie bliver kun godkendt til en bestemt opgave. Ved denne type godkendelse har I typisk en form for relation til barnet i forvejen. Har I denne type godkendelse, kan I ikke modtage b\u00f8rn fra andre kommuner. Netv\u00e6rksplejefamilie En netv\u00e6rksplejefamilie er en familie, som kender barnet eller den unge i forvejen. Det kan v\u00e6re familiemedlemmer eller andre, der har en s\u00e6rlig tilknytning til barnet. Netv\u00e6rksplejefamilier er konkret godkendt, men modtager ikke vederlag. I stedet f\u00e5r I d\u00e6kket omkostninger til kost og logi ud fra en fast sats. Den kommunale plejefamilie Kommunale plejefamilier er plejefamilier, der i kraft af deres kompetencer og kvalifikationer er godkendt til at have b\u00f8rn i pleje, som har flere vanskeligheder end b\u00f8rn, der anbringes i plejefamilier, normalt har. En kommunal plejefamilie har typisk nogle s\u00e6rlige foruds\u00e6tninger i form af lang erfaring med familieplejeerhvervet eller en s\u00e6rlig uddannelse. En kommunal plejefamilie er en familie, der kan have s\u00e6rligt behandlingskr\u00e6vende b\u00f8rn i pleje - b\u00f8rn som kr\u00e6ver en ekstraordin\u00e6r indsats. Som kommunal plejefamilie skal man som hovedregel g\u00e5 hjemme p\u00e5 fuldtid og varetage pasningen af plejebarnet. En kommunal plejefamilie skal v\u00e6re robust og udviklingsparat. Endvidere skal familien v\u00e6re indstillet p\u00e5 at indg\u00e5 i et t\u00e6t samarbejde b\u00e5de med barnets eller den unges biologiske familie og netv\u00e6rk, men ogs\u00e5 med familieplejekonsulenten, socialr\u00e5dgiveren, skolen og andre professionelle, der har med barnets eller den unges trivsel og udvikling at g\u00f8re. Lyngby-Taarb\u00e6k Kommune indg\u00e5r i et udviklingsprojekt omkring kommunale plejefamilier sammen med fire andre kommuner - for yderligere information henvises til www.kommunaleplejefamilier.dk Hvordan bliver I plejefamilie? Overvejelser f\u00f8r I beslutter jer Det er vigtigt, at I som familie g\u00f8r jer nogle overvejelser, inden I s\u00f8ger om at blive godkendt som plejefamilie. Beslutningen om at blive plejefamilie, vil p\u00e5virke jeres liv p\u00e5 mange m\u00e5der, da jeres familiemedlemmer og familieliv vil v\u00e6re jeres grundl\u00e6ggende arbejdsredskab. I skal derfor v\u00e6re klar over, at I alle vil blive involveret i plejebarnet, som muligvis kun har behov for pleje i en periode. At have et barn i pleje er en 24-timers opgave, hvor jeres v\u00e6rdinormer og holdninger vil kunne blive sat p\u00e5 pr\u00f8ve, da plejebarnet kan komme fra et milj\u00f8 med andre holdninger, v\u00e6rdier og normer end jeres egne. Derudover vil jeres hjem blive til jeres arbejdsplads, hvor sagsbehandler, familieplejekonsulenter og andre samarbejdspartnere vil komme p\u00e5 bes\u00f8g. Inden I fremsender jeres ans\u00f8gning, vil vi derfor opfordre jer til at tage stilling til f\u00f8lgende: Hvorfor \u00f8nsker I at blive plejefamilie? Hvilke vanskeligheder m\u00e5 plejebarnet have, og hvor stor en opgave kan I klare i jeres familie? Hvordan vil I have det med at st\u00e5 til r\u00e5dighed 24 timer i d\u00f8gnet? Hvordan vil det v\u00e6re for jeres egne b\u00f8rn, hvis de skal dele jeres opm\u00e6rksomhed og interesse med andre b\u00f8rn? Derudover opfordrer vi jer til at overveje og forholde jer til: At det barn, der skal v\u00e6re hos jer, m\u00e5ske har s\u00e6rlige behov og brug for megen voksenkontakt, n\u00e6rhed og f\u00e6lles oplevelser At et plejebarn bliver en opgave for hele familien og jeres familieliv bliver \u00e6ndret? M\u00e5ske kan I blive n\u00f8d til at \u00e6ndre p\u00e5 rutiner og ritualer, som I ellers var glade for At I ikke vil have mulighed for at bestemme, hvor l\u00e6nge barnet skal v\u00e6re hos jer At I skal samarbejde med og acceptere barnets familie, selv om de lever et liv, der er anderledes end jeres eget At det ikke er alle aspekter af barnets liv, I n\u00f8dvendigvis vil blive inddraget i At det barn, der skal v\u00e6re hos jer, kan b\u00e6re p\u00e5 s\u00e5 megen sorg, smerte og kaos, at det kan v\u00e6re vanskeligt og udfordrende at v\u00e6re vidne til At I skal v\u00e6re indstillet p\u00e5 at samarbejde med familieplejekonsulent og sagsbehandler omkring en handleplan for barnet - ogs\u00e5 selvom I mener, at planen burde se anderledes ud Generelle krav til jer som \u00f8nsker at blive plejefamilie For at blive godkendt til plejefamilie, kr\u00e6ver det, at I er minimum 25 \u00e5r, har v\u00e6ret samboende i minimum to et halvt \u00e5r (for at sikre et stabilt familieplejeforhold), og at jeres egne b\u00f8rn er over to \u00e5r gamle. Som godkendt til d\u00f8gnplejeopgaver, kr\u00e6ver det endvidere, at I har et v\u00e6relse til r\u00e5dighed til plejebarnet. Hvis I s\u00f8ger om godkendelse til aflastning, er der ikke et krav om, at I skal have et separat v\u00e6relse til r\u00e5dighed til barnet. Det er et krav, at I har rene b\u00f8rneattester, og kommunen vil ogs\u00e5 kigge p\u00e5 jeres straffeattest. Derudover vil I blive bedt om at udfylde en helbredserkl\u00e6ring som udtryk for, at I helbredsm\u00e6ssigt er i stand til at p\u00e5tage jer opgaven som plejefamilie. Som udgangspunkt b\u00f8r der ikke v\u00e6re mere end 43 \u00e5r mellem den \u00e6ldste plejefor\u00e6lder og plejebarnet. Kommunen vurderer dog altid plejefamilierne individuelt, og der kan v\u00e6re flere forhold, der g\u00f8r, at plejefor\u00e6ldrenes alder ikke har betydning for plejeopgaven. Kommunen vil som udgangspunkt ikke anbringe mere end fire b\u00f8rn i samme plejefamilie. I skal v\u00e6re indstillet p\u00e5 at deltage i et lovpligtigt grundkursus for plejefamilier, der str\u00e6kker sig over fire dage. For aflastningsfamiliers vedkommende, er der ikke noget krav om deltagelse p\u00e5 et lovpligtigt grundkursus. I Lyngby-Taarb\u00e6k Kommune tilbyder vi dog som minimum et todages grundkursus. Det er os som kommune, der betaler udgifterne forbundet med kurset herunder udgifterne til forplejning og udgifter til eventuelt tabt arbejdsfortjeneste i forbindelse med jeres deltagelse i et kursus. Med indf\u00f8relse af Barnets Reform blev det endvidere et krav for d\u00f8gnplejefamilier at tage imod supervision. Familieplejen i Lyngby-Taarb\u00e6k Kommune varetager prim\u00e6rt supervisionen. Hvis der er behov for psykologisk supervision, vil det v\u00e6re muligt at blive henvist til vores Forebyggelsescenter i Lyngby-Taarb\u00e6k Kommune, hvor der er psykologer ansat. Som aflastningsfamilie skal I v\u00e6re indstillet p\u00e5 en gang om m\u00e5neden at indberette de antal d\u00f8gn, I har barnet hos jer, p\u00e5 et skema , der ligger p\u00e5 vores hjemmeside. Det er vigtigt, at I som plejefamilier, er i stand til at etablere en tilknytning til et barn, baseret p\u00e5 n\u00e6rv\u00e6r, k\u00e6rlige f\u00f8lelser, kontinuitet og respekt for barnets ret til medbestemmelse. Bliver i godkendt som plejefamilie forventer kommunen ogs\u00e5 af jer, at I er opdragende og kan give omsorg til barnet. I skal v\u00e6re i stand til at respektere og st\u00f8tte relationer mellem et plejebarn og barnets biologiske familie. Desuden er det vigtigt, at I forpligter jer til et livslangt engagement, hvor I vil v\u00e6re aktive deltagere i et professionelt samarbejde omkring barnet. Godkendelsesprocedure En godkendelsesprocedure starter med, at I kontakter Familieplejen v. Center for Social Indsats enten via telefon: 4597 3336 eller mail: socialindsats@ltk.dk I kan ans\u00f8ge uopfordret eller i forhold til en af vores annoncer. Herefter vil I f\u00e5 tilsendt et ans\u00f8gningsskema, som I efterf\u00f8lgende skal sende retur. N\u00e5r vi har modtaget denne ans\u00f8gning, vil vi kontakte jer og aftale et bes\u00f8g i hjemmet, hvor to familieplejekonsulenter vil komme til en uddybende samtale. Bliver vi efter dette bes\u00f8g enige om at g\u00e5 videre med proceduren, vil vi komme p\u00e5 et til to bes\u00f8g mere. Vi vil blandt andet udarbejde en socialrapport, som indeholder en beskrivelse af jer og jeres familie, hvilket ogs\u00e5 indeb\u00e6rer samtaler med eventuelle egne b\u00f8rn. Vi vil interviewe jer om jeres egen livssituation og dagligdag, herunder opv\u00e6kstvilk\u00e5r, uddannelse, parforhold, egne b\u00f8rn, jeres motivation for at blive plejefamilie, jeres holdninger og v\u00e6rdier i forhold til b\u00f8rn og b\u00f8rneopdragelse. Derudover vil vi tale om jeres holdninger til samarbejdet med barnets egen familie. I forbindelse med godkendelsen som plejefamilie skal vi have jeres samtykke til at indhente oplysninger fra andre myndigheder og instanser. Det er udvidet straffeattest, b\u00f8rneattest, oplysninger om helbred, skatteforhold og eventuelle sociale sager i forhold til egne b\u00f8rn. Efterf\u00f8lgende skal I deltage i et lovpligtigt grundkursus for plejefor\u00e6ldre p\u00e5 i alt 37 timer. I er endelig godkendt som plejefamilie, n\u00e5r I har modtaget jeres bevis for gennemf\u00f8rt grundkursus og jeres skriftlige godkendelse. Det er vigtigt at v\u00e6re opm\u00e6rksom p\u00e5, at I under hele godkendelsesproceduren har ret til at tr\u00e6kke jer i forl\u00f8bet. Familieplejekonsulenterne har ogs\u00e5 ret til at stoppe forl\u00f8bet, hvis de undervejs ikke vurderer jer egnet som plejefamilie. Skulle familieplejekonsulenterne v\u00e6lge at stoppe forl\u00f8bet, har I ret til at anke beslutningen. Det betyder, at I kan klage til Det Sociale N\u00e6vn, hvis den kommunale myndighed i henhold til Lov om Social Service 142 ikke kan godkende jer til nogen type af plejefamilie. Som et led i godkendelsen tager vi (den kommunale myndighed) stilling til, hvilken type plejefamilie I godkendes som. Denne beslutning er en administrativ beslutning og I har derfor ikke klageret til anden instans. Samarbejde og tilsyn N\u00e5r I bliver plejefamilie for et barn eller en ung fra Lyngby-Taarb\u00e6k Kommune, bliver familieplejekonsulenten og barnets sagsbehandler plejefamiliens vigtigste samarbejdspartnere. Plejefamilien vil blive tildelt en fast familieplejekonsulent, som vil komme p\u00e5 j\u00e6vnlige bes\u00f8g i familien. Dette med henblik p\u00e5 at st\u00f8tte plejefamilien i at udf\u00f8re arbejdet omkring plejebarnet og for at sikre, at plejefamilien f\u00e5r den n\u00f8dvendige hj\u00e6lp, vejledning og supervision for at I kan drage den forn\u00f8dne omsorg for barnet og st\u00f8tte barnets f\u00f8lelsesm\u00e6ssige, kognitive og sociale udvikling. Som plejefamilie kan I opleve, at der opst\u00e5r situationer, hvor I kommer i tvivl om, hvordan I skal gribe udfordringer, oplevelser eller problemer an. Her kan det v\u00e6re meget brugbart med supervision, hvor I, i dialog med jeres familieplejekonsulent, vil have mulighed for at f\u00e5 vendt og drejet udfordringerne, og f\u00e5 diskuteret og reflekteret over jeres oplevelser. N\u00e5r I har et barn i fuldtidspleje, har I som plejefamilie ret og pligt til at modtage supervision fra den kommunen, der har anbragt barnet hos jer. Hvis I er aflastningsfamilie er dette et frivilligt tilbud. Samarbejdet med barnets for\u00e6ldre aftaler kommunen mellem barnets for\u00e6ldre, barnets sagsbehandler, familieplejekonsulenten og jer som plejefamilie. Andre samarbejdspartnere kan bl.a. v\u00e6re barnets dagsinstitution, skole\/SFO, psykolog og andre relevante fagpersoner. N\u00e5r I f\u00e5r et barn i pleje, vil der blive f\u00f8rt specifikt tilsyn med plejebarnet. Dette tilsyn med plejebarnet vil foreg\u00e5 i plejefamilien med barnets sagsbehandler, hvor sagsbehandleren vil afholde en b\u00f8rnesamtale med barnet. Denne type lovpligtige tilsyn finder minimum sted to gange \u00e5rligt. Der vil endvidere blive f\u00f8rt et \u00e5rligt generelt tilsyn med plejefamilien. Dette generelle tilsyn med jer som plejefamilie har to form\u00e5l. P\u00e5 den ene side er tilsynet en kontrol af, om der er \u00e6ndringer i familiens forhold, som kan medf\u00f8re \u00e6ndring af godkendelsens indhold for eksempel helbred, familiefor\u00f8gelse osv. Samtidig er tilsynet ogs\u00e5 en kontrol af, om plejefamiliens opgaver stemmer overens med det, som plejefamilien er godkendt til. Det generelle tilsyn med plejefamilien p\u00e5hviler beliggenhedskommunen, mens det specifikke tilsyn med det anbragte barn bliver f\u00f8rt af den anbringende kommune. Ans\u00e6ttelse og vilk\u00e5r Som plejefamilie bliver I ikke ansat i kommunen, men indg\u00e5r en kontrakt i forhold til en opgave med et barn. I vil modtage en skattepligtig honorering, som er udregnet i vederlag og er afh\u00e6ngig af barnets behov for omsorg, st\u00f8tte og behandling samt jeres arbejdsopgaver i forhold til barnet. St\u00f8rrelsen p\u00e5 plejevederlaget bliver fastsat af Lyngby-T\u00e5rb\u00e6k Kommune og kan reguleres op eller ned i forbindelse med genforhandling af kontrakten, afh\u00e6ngig af om opgaven \u00e6ndrer sig. Derudover f\u00e5r I en omkostningsdel, som er en skattefri fast takst, der er afh\u00e6ngig af barnets alder. Omkostningsdelen d\u00e6kker den samlede fors\u00f8rgelse af barnet. Heri ligger udgifter til kost, logi og almindelige daglige forn\u00f8denheder, herunder fritidsinteresser, forn\u00f8jelser, udgifter til personlig pleje som fris\u00f8r, almindeligt tandeftersyn og lignende. Der ydes kun k\u00f8rselsgodtg\u00f8relse for k\u00f8rsel, der er forudbestemt og aftalt i henhold til handleplanen. Udgifter vil blive refunderet med statens lave takster for k\u00f8rselsgodtg\u00f8relse. I vil hver m\u00e5ned skulle udfylde en skema med indberetning af k\u00f8rsel som ligger p\u00e5 vores hjemmeside. Barnet f\u00e5r d\u00e6kket lommepenge og bekl\u00e6dningsudgifter ud fra en aldersbestemt takst. Taksterne bliver revurderet en gang \u00e5rligt ud fra Kommunernes Landsforenings fasts\u00e6ttelse af vejledende takster. Der vil ogs\u00e5 v\u00e6re nogle udgifter for barnet, som kommunen vil afholde efter forudg\u00e5ende aftale eller ans\u00f8gning. Det kan for eksempel d\u00e6kke over udgifter til daginstitutioner og ferietilskud. Efteruddannelse D\u00f8gnplejefamilier har ret og pligt til at modtage uddannelse mindst to dage om \u00e5ret. Kommunale plejefamilier har ret og pligt til at modtage uddannelse mindst fire dage om \u00e5ret. Uddannelsen kan tage form af temaaftener og undervisningsdage som Lyngby-Taarb\u00e6k Kommunes Familiepleje afholder i samarbejde med fire andre kommuner (Gentofte, Gladsaxe, R\u00f8dovre og Herlev). For aflastningsfamiliers vedkommende har de ikke ret og pligt til at modtage undervisning - men det er et tilbud til de familier, der har aflastningsopgaver for Lyngby-Taarb\u00e6k Kommune. Supervision En familie, der har et barn i pleje, vil under anbringelsen modtage l\u00f8bende supervision, r\u00e5d og vejledning fra Familieplejen. I nogle tilf\u00e6lde kan der v\u00e6re brug for psykologisk supervision, hvor man som plejefamilie bliver henvist til vores Forebyggelsescenter, hvor der er psykologer ansat til at varetage et forl\u00f8b. Ordet supervision betyder oversyn . Det vil sige, evnen til se sig selv og sit arbejde oppe fra eller ude fra, at danne sig et overblik, at h\u00e6ve sig fra den direkte interaktion og se p\u00e5 sig selv. M\u00e5let med supervision er at skabe faglig og personlig udvikling for den enkelte i forhold til den opgave man som plejefamilier er ansat til at l\u00f8fte. Supervision er s\u00e5ledes ment som en fortl\u00f8bende, uddannende proces, hvorigennem familieplejekonsulenten (supervisor) hj\u00e6lper plejefamilien (supervisanten) til at finde egne svar samt l\u00f8snings- og handlemuligheder. En typisk seance med supervision tager udgangspunkt i, hvordan plejefamilien selv formulerer problemerne, overvejelserne eller dilemmaerne. Disse s\u00f8ges belyst via tidligere erfaringer, overvejelser samt til- og fravalgte l\u00f8sningsmuligheder for at tydeligg\u00f8re plejefamiliens p\u00e6dagogiske praksis og egen motivation. Form\u00e5let er ogs\u00e5 at finde nye m\u00e5der at handle p\u00e5. For at en supervision skal lykkes, kr\u00e6ver det, at supervisanten er forberedt. Han eller hun skal v\u00e6re parat til at se p\u00e5 sig selv med kritiske briller. Til geng\u00e6ld er det supervisorens opgave f\u00f8rst og fremmest at st\u00e5 til r\u00e5dighed for supervisanten. Det sker ved at v\u00e6re aktiv i dialogen og forholde sig til de tanker og overvejelser, som plejefamilien g\u00f8r sig.Supervisionen, r\u00e5d og vejledningen skal v\u00e6re i overensstemmelse med den opgave, som er beskrevet i barnets handleplan. Ledige opgaver vi s\u00f8ger aflastnings- og d\u00f8gnplejefamilier Lyngby-Taarb\u00e6k Kommune har l\u00f8bende opgaver vedr\u00f8rende aflastning og d\u00f8gnpleje og vi h\u00f8rer meget gerne fra dig\/jer s\u00e5fremt I skulle v\u00e6re interesseret i et samarbejde. I \u00f8jeblikket mangler vi is\u00e6r familier, som er interesserede i at modtage b\u00f8rn i aflastning. I kan kontakte os vedr\u00f8rende konkrete opgaver via mailen socialindsats@ltk.dk eller pr. telefon 45973919. Vi ser frem til at h\u00f8re fra jer. S\u00e5fremt I endnu ikke er godkendt som plejefamilie, skal vi henvise til at kontakte jeres stedlige kommune vedr\u00f8rende ans\u00f8gning om godkendelse. Kontakt: Center For Social Indsats, Familieplejen Tofteb\u00e6ksvej 12 2800 Kgs. Lyngby TLF. 45 97 33 36 Mail: socialindsats@ltk.dk Links: KL s takster Indberetningsskemaer: Indberetning af plejed\u00f8gn Indberetning af befordringsgodtg\u00f8relse www.sl.dk www.kommunaleplejefamilier.dk www.plejefamilierne.dk Nyttige links www.mereatgive.dk\n"}