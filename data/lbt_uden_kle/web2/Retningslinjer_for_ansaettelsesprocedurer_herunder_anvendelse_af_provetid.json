{"classes":[{"id":"","title":""}],"title":"Retningslinjer for ans\u00e6ttelsesprocedurer, herunder anvendelse af pr\u00f8vetid","text":"Retningslinjerne indeholder f\u00f8lgende underafsnit: Grundl\u00e6ggende oplysninger Ans\u00e6ttelseskompetence S\u00e6rligt vedr\u00f8rende bes\u00e6ttelse af stillingen som kommunaldirekt\u00f8r og andre direkt\u00f8rstillinger Regler for brug af konsulent i forbindelse med ans\u00e6ttelser Anvendelse af stillingsopslag Elektronisk rekruttering og indhold af stillingsopslag Ans\u00e6ttelsesudvalg, herunder regler om tavshedspligt og habilitet Ans\u00e6ttelsessamtaler Referencer, notatpligt og partsh\u00f8ring Ans\u00e6ttelsesgrundlag Afslag Retningslinjer for anvendelse af pr\u00f8vetid i Lyngby-Taarb\u00e6k Kommune 1. Grundl\u00e6ggende oplysninger Lyngby-Taarb\u00e6k Kommune \u00f8nsker at bes\u00e6tte ledige stillinger med den ans\u00f8ger, der efter en samlet vurdering anses for bedst kvalificeret. Eksterne og interne ans\u00f8gere behandles p\u00e5 lige fod, og det skal tilstr\u00e6bes, at begge k\u00f8n er repr\u00e6senteret p\u00e5 de enkelte arbejdspladser. For at sikre et bredt og kvalificeret ans\u00f8gerfelt, er det vigtigt: At den ledige stilling opsl\u00e5s, s\u00e5 potentielle ans\u00f8gere bliver bekendt med stillingen At interesserede ans\u00f8gere f\u00e5r en rimelig frist til at s\u00f8ge stillingen At de bedst egnede ans\u00f8gere indkaldes til samtale Ved udv\u00e6lgelse af ans\u00f8gere m\u00e5 der kun l\u00e6gges v\u00e6gt p\u00e5 saglige hensyn. 2. Ans\u00e6ttelseskompetence Bes\u00e6ttelse af stillingen som kommunaldirekt\u00f8r og andre direkt\u00f8rstillinger sker efter konkret beslutning i Kommunalbestyrelsen efter gennemf\u00f8rt procedure i henhold til retningslinjerne. \u00d8vrige stillinger kan bes\u00e6ttes administrativt og f\u00f8lger proceduren i retningslinjerne. 3. S\u00e6rligt vedr\u00f8rende bes\u00e6ttelse af stillingen som kommunaldirekt\u00f8r og andre direkt\u00f8rstillinger Hovedprincipperne i den beskrevne procedure f\u00f8lges ved bes\u00e6ttelse af direkt\u00f8rstillinger, men inden selve proceduren iv\u00e6rks\u00e6ttes g\u00e6lder f\u00f8lgende: \u00d8konomiudvalget: dr\u00f8fter sagen vedr\u00f8rende bes\u00e6ttelse af den ledige stilling, herunder krav og forventninger som indg\u00e5r i job- og personprofilen. tr\u00e6ffer beslutning om omfanget af evt. ekstern konsulentbistand, idet der i givet fald kan v\u00e6re tale om hele eller dele af ans\u00e6ttelsesprocedurens enkelte elementer. Evt. ekstern konsulent indg\u00e5r derefter i ans\u00e6ttelsesproceduren i forhold til den aftale, der indg\u00e5s herom. tr\u00e6ffer beslutning om, hvorvidt der skal tages h\u00f8jde for s\u00e6rlige forhold, eksempelvis omkring sp\u00f8rgsm\u00e5let om interne og eksterne ans\u00f8gere, der skal behandles p\u00e5 lige fod. dr\u00f8fter udkast til beskrivelse af den konkrete ans\u00e6ttelsesprocedure og udkast til stillingsopslag. Udkast til beskrivelse af den konkrete ans\u00e6ttelsesprocedure samt udkast til stillingsopslag forel\u00e6gges ans\u00e6ttelsesudvalget. S\u00e5fremt der i forl\u00f8bet ikke er v\u00e6sentlige bem\u00e6rkninger til udkast til ans\u00e6ttelsesprocedure eller til udkast til stillingsopslag, betragtes begge dele som godkendt, og administrationen kan anvende de to udkast i det videre arbejde. 4. Regler for brug af konsulent i forbindelse med ans\u00e6ttelser Muligheden for anvendelse af ekstern konsulent i forbindelse med ans\u00e6ttelser er forskellig alt efter, om der er tale om en stilling, der indeb\u00e6rer personaleledelse eller ej. Endvidere er det afg\u00f8rende, om der er tale om anvendelse af test eller, der er tale om en mere omfattende konsulentbistand i processen. Nedenfor er angivet de regler, der g\u00e6lder for omr\u00e5det. Hvis der er tale om stillinger under direkt\u00f8rniveau, der indeb\u00e6rer ledelse: Anvendelse af test i rekrutteringsprocessen kan ske i forhold til den ans\u00f8ger eller de f\u00e5 ans\u00f8gere som bliver inviteret til 2. ans\u00e6ttelsesinterview. Dette foruds\u00e6tter dog, at den leder, der st\u00e5r for rekrutteringsproceduren, har f\u00e5et godkendelse af sin n\u00e6rmeste leder. S\u00e5fremt der \u00f8nskes anvendelse af konsulent til st\u00f8rre dele af ans\u00e6ttelsesproceduren end til gennemf\u00f8relse af tests, er det en foruds\u00e6tning, at Direktionen har godkendt dette efter forel\u00e6ggelse af opl\u00e6g fra det p\u00e5g\u00e6ldende center\/den p\u00e5g\u00e6ldende stab indeholdende oplysninger om omfang, forventede udgifter osv. Anvendelse af ekstern konsulent i forbindelse med ans\u00e6ttelser f\u00f8lger i \u00f8vrigt de til enhver tid g\u00e6ldende generelle regler for brug af konsulenter, herunder ogs\u00e5 de til enhver tid g\u00e6ldende evt. regler om forbrugsafgift beregnet ud fra den samlede pris for brug af konsulenten. Hvis der er tale om stillinger uden ledelsesfunktion: Det er hovedreglen, at der ikke anvendes ekstern konsulent hverken til gennemf\u00f8relse af test eller til en mere omfattende konsulentbistand i ans\u00e6ttelsesproceduren. Der kan i helt s\u00e6rlige tilf\u00e6lde v\u00e6re undtagelser for hovedreglen men det foruds\u00e6tter en godkendelse fra den ansvarlige direkt\u00f8r for omr\u00e5det. 5. Anvendelse af stillingsopslag P\u00e5 det kommunale omr\u00e5de findes der ikke generelle regler om opslag af ledige stillinger p\u00e5 overenskomstvilk\u00e5r. Udenfor tjenestemandsomr\u00e5det, g\u00e6lder imidlertid som en forvaltningsretlig grunds\u00e6tning, at alle stillinger normalt skal bes\u00e6ttes efter offentligt opslag. Der kan dog v\u00e6re undtagelser , som bekr\u00e6fter hovedreglen om offentligt opslag. Kortere vikariater, ferieafl\u00f8sning eller anden kortvarig besk\u00e6ftigelse. Det kan ikke pr\u00e6cist og entydigt fastl\u00e6gges, hvor gr\u00e6nsen for kortvarig besk\u00e6ftigelse g\u00e5r. Det m\u00e5 formodes, at en gr\u00e6nse p\u00e5 ca. 3 m\u00e5neder vil v\u00e6re rimelig af hensyn til det administrative arbejde, der er forbundet med opslag af en ledig stilling og den hertil knyttede procedure. Det b\u00f8r altid i det konkrete tilf\u00e6lde vurderes, om det ud fra de hensyn, der ligger bag reglerne om offentlig opslag af ledige stillinger, vil v\u00e6re i orden at undlade offentlig opslag. Andre forhold, der indg\u00e5r i vurderingen om offentligt opslag eller ej Internt stillingsopslag En ledig stilling kan ikke annonceres ved internt stillingsopslag , da det ville udelukke andre kvalificerede ans\u00f8gere end de potentielle ans\u00f8gere, der allerede er ansat i Lyngby-Taarb\u00e6k Kommune. Ud\u00f8velse af ledelsesretten i s\u00e6rlige situationer Som ans\u00e6ttelsesmyndighed kan kommunen benytte sin ledelsesret til at foretage omflytninger af personalet, hvor dette er sagligt begrundet i hensynet til en hensigtsm\u00e6ssig udnyttelse af ressourcerne og i overensstemmelse med de regler, der g\u00e6lder for det enkelte ans\u00e6ttelsesforhold. Den form for omflytning af medarbejdere til ledige stillinger kan ske uden stillingsopslag. I forbindelse med omstrukturering kan der opst\u00e5 behov for at omplacere et antal medarbejdere. Omplaceringen til ledige stillinger kan godt ske efter indhentelse af interessetilkendegivelser i ans\u00f8gningsform fra den enkelte medarbejder. Herved sikres det, at medarbejdernes \u00f8nsker i videst mulig omfang tilgodeses, n\u00e5r dette er i overensstemmelse med arbejdsgivers behov. Ved arbejdsmangel f.eks. ved st\u00f8rre afskedigelsesrunder eller omstruktureringer skal medarbejdere s\u00f8ges omplaceret til andre stillinger i Lyngby-Taarb\u00e6k Kommune s\u00e5ledes at f\u00e6rrest muligt f\u00e5r meddelt afsked. Medarbejdere, der f.eks. er meddelt p\u00e5t\u00e6nkt afsked p\u00e5 grund af arbejdsmangel eller som er i et l\u00f8bende opsigelsesvarsel, skal indbydes til ans\u00e6ttelsessamtale med henblik p\u00e5 at f\u00e5 afs\u00f8gt mulighederne for, om den p\u00e5g\u00e6ldendes kompetencer er relevante for den ledige stilling. Denne procedure skal ses i lyset af, at Lyngby-Taarb\u00e6k Kommune i s\u00e5danne situationer er retlig og moralsk forpligtet til at unders\u00f8ge mulighederne for evt. anden ans\u00e6ttelse indenfor ans\u00e6ttelsesomr\u00e5det i kommunen. Konstitution Konstitution kan ske uden opslag, hvis konstitutionen er af en vis kortere varighed. Det sociale kapitel Kravet om, at ledige stillinger skal sl\u00e5s op offentligt, g\u00e6lder ikke for fleksjob og andre job i henhold til Det sociale Kapitel. Lyngby-Taarb\u00e6k Kommune varetager i den forbindelse et socialt ansvar, og det er en foruds\u00e6tning herfor, at personer kan placeres i ledige stillinger uden opslag. Heller ikke stillinger, der bes\u00e6ttes med personer i l\u00f8ntilskud, skal sl\u00e5s op. Reglerne for ans\u00e6ttelse i l\u00f8ntilskud er reguleret i s\u00e6rlig retningslinje, som er godkendt af Hovedudvalget. Forl\u00e6ngelse af tidsbegr\u00e6nset ans\u00e6ttelse En tidsbegr\u00e6nset ans\u00e6ttelse kan v\u00e6re indg\u00e5et for en bestemt periode eller kan v\u00e6re opgavebestemt. Det betyder, at medarbejderen fratr\u00e6der uden yderligere varsel, n\u00e5r perioden udl\u00f8ber eller opgaven er l\u00f8st. Forl\u00e6ngelse af en tidsbegr\u00e6nset ans\u00e6ttelse kan kun ske, hvis det er begrundet i objektive forhold, f.eks. sygdom, orlov eller f\u00e6rdigg\u00f8relse af en n\u00e6rmere defineret opgave. Der henvises i \u00f8vrigt til reglerne om tidsbegr\u00e6nsede ans\u00e6ttelser p\u00e5 det kommunale omr\u00e5de. Som hovedregel er det ikke muligt at ans\u00e6tte i en fast stilling eller i et l\u00e6ngerevarende vikariat i direkte forl\u00e6ngelse af ans\u00e6ttelse p\u00e5 s\u00e6rlige vilk\u00e5r eller efter endt uddannelse Et arbejdssted kan ikke umiddelbart ans\u00e6tte en person, der har v\u00e6ret i jobtr\u00e6ning, l\u00f8ntilskudsjob eller lignende i en ordin\u00e6r stilling. P\u00e5g\u00e6ldende skal p\u00e5 lige fod med andre s\u00f8ge en ledig stilling efter offentlig opslag, og den s\u00e6dvanlige ans\u00e6ttelsesprocedure skal f\u00f8lges. Det samme g\u00e6lder for elever, der har f\u00e5et deres uddannelse i Lyngby-Taarb\u00e6k Kommune, og som \u00f8nsker ans\u00e6ttelse efter udst\u00e5et l\u00e6retid. Med hensyn til de f\u00e6rdiguddannede elever g\u00e6lder dog den undtagelse fra hovedreglen, at ans\u00e6ttelse kan ske i umiddelbar forl\u00e6ngelse af elevtiden, hvis muligheden oprindeligt fremgik af stillingsopslaget. Eller, hvis der er tale om en allerede ansat, der under ans\u00e6ttelsen lader sig opkvalificere og dermed f.eks. kan overg\u00e5 til anden stilling p\u00e5 baggrund af opkvalificeringen. 6. Elektronisk rekruttering og indhold af stillingsopslag Alle rekrutteringsforl\u00f8b skal administreres via kommunens elektroniske rekrutteringssystem. Samtlige stillinger bliver via e-rekrutteringssystemet opsl\u00e5et p\u00e5 jobnet.dk, hvilket opfylder det lovgivningsm\u00e6ssige krav om, at alle ledige offentlige stillinger, der opsl\u00e5s, skal indrykkes p\u00e5 denne hjemmeside. Lyngby-Taarb\u00e6k Kommunes nuv\u00e6rende jobportal vil automatisk linke over p\u00e5 opsl\u00e5ede stillinger indenfor det p\u00e5g\u00e6ldende omr\u00e5de i e-rekrutteringssystemet. Udover at annoncere elektronisk via e-rekrutteringssystemet og Lyngby-Taarb\u00e6k Kommunes hjemmeside, h\u00e5ndterer e-rekrutteringssystemet al korrespondance s\u00e5 som kvittering for modtaget ans\u00f8gning, indkaldelse til samtale, afslag m.v. via skabeloner. Er der behov for at opsl\u00e5 stillinger i de trykte medier, kan dette ske ved, at de enkelte arbejdspladser sender annoncen direkte til det valgte medie, evt. via e-rekrutteringssystemet. Opslag i trykte medier sker som hidtil efter g\u00e6ldende priser hos det enkelte printmedie. Stillingsopslaget skal altid mindst indeholde: oplysninger om stillingsindhold samt l\u00f8n- og ans\u00e6ttelsesvilk\u00e5r krav til ans\u00f8geren i forhold til n\u00f8dvendige faglige og personlige kvalifikationer et telefonnummer, hvor ans\u00f8geren kan ringe til om yderligere oplysninger om stillingen oplysninger om ans\u00f8gningsfrist som hovedregel mindst 14 dage Ved ganske s\u00e6rlige driftsm\u00e6ssige behov for meget hurtigt at bes\u00e6tte en stilling, kan ans\u00f8gningsfristen p\u00e5 14 dage fraviges efter aftale i ans\u00e6ttelsesudvalget. Angivelser som kvalificeret ans\u00f8ger haves eller lignende m\u00e5 aldrig anvendes i en jobannonce. Det sender et forkert signal om, at stillingen er besat p\u00e5 forh\u00e5nd, og kan dermed afholde andre kvalificerede personer fra at s\u00f8ge. Alle stillingsannoncer i Lyngby-Taarb\u00e6k Kommune er foruddefineret med f\u00f8lgende bundtekst: Lyngby-Taarb\u00e6k Kommune \u00f8nsker at fremme ligestilling og opfordre derfor alle kvalificerede til at s\u00f8ge uanset alder, k\u00f8n, religion, handicap eller etnisk baggrund. Vi l\u00e6gger v\u00e6gt p\u00e5 trivsel og sundhed og tilbyder derfor blandt andet sundhedsordning til vores medarbejdere . 7. Ans\u00e6ttelsesudvalg For at sikre at alle relevante synspunkter indg\u00e5r i vurderingen ved ans\u00e6ttelser, skal pladserne i ans\u00e6ttelsesudvalget bes\u00e6ttes af b\u00e5de medarbejdere og ledere. Ans\u00e6ttelsesudvalget medvirker under hele forl\u00f8bet, herunder udarbejdelse af stillingsopslag, udv\u00e6lgelse af ans\u00f8gere til samtale og gennemf\u00f8relse af ans\u00e6ttelsessamtaler. Tavshedspligt Medlemmer af ans\u00e6ttelsesudvalget m\u00e5 af diskretionshensyn ikke udtale sig om, hvem der har s\u00f8gt stillingen eller, hvem der kommer eller har v\u00e6ret til samtale. I de fleste tilf\u00e6lde m\u00e5 man derimod gerne fort\u00e6lle, hvor mange ans\u00f8gninger, der er kommet til stillingen. Den, der virker indenfor den offentlige forvaltning har tavshedspligt, n\u00e5r en oplysning ved lov eller anden gyldig bestemmelse er betegnet som fortrolig, eller n\u00e5r det i \u00f8vrigt er n\u00f8dvendigt at hemmeligholde den for at varetage offentlige eller private interesser. Der kan kun p\u00e5l\u00e6gges tavshedspligt, n\u00e5r det er n\u00f8dvendigt som anf\u00f8rt ovenfor. Arbejdet i et ans\u00e6ttelsesudvalg er egnet til at v\u00e6re tavshedsbelagt, idet en ans\u00f8ger naturligt skal kunne forvente, at oplysninger om og fra den p\u00e5g\u00e6ldende behandles fortroligt i rekrutteringsprocessen. Af hensyn til ans\u00f8gerne er ogs\u00e5 oplysninger om, hvilke forhold, ans\u00e6ttelsesudvalget har lagt til grund for valg af kandidat til det ledige job tavshedsbelagt, idet disse forhold med omvendt fortegn kan vedr\u00f8re de ans\u00f8gere, der ikke f\u00e5r tilbudt jobbet. I et ans\u00e6ttelsesudvalg er der ikke nogen afstemning i traditionel forstand blandt udvalgets medlemmer. Den typiske situation er, at man taler sig frem til enighed om, hvilken ans\u00f8ger, der i forhold til det ledige job vurderes som bedst egnet. Uanset, om der igennem dr\u00f8ftelserne er opn\u00e5et fuld enighed eller ej, vil det altid i sidste ende v\u00e6re den ansvarlige leder, der tr\u00e6ffer beslutning om, hvem der skal tilbydes jobbet. I medf\u00f8r af ovenst\u00e5ende er oplysninger om, hvem der i et ans\u00e6ttelsesudvalg evt. mente hvad i processen i forhold til valg af ans\u00f8ger, b\u00e5de uaktuelt, un\u00f8dvendigt og uhensigtsm\u00e6ssigt at viderebringe til andre. Da oplysningerne, der ligger til grund for s\u00e5danne overvejelser blandt udvalgets medlemmer tillige i udgangspunktet er tavshedsbelagt, understreger det, at der ikke skal ske videreformidling af s\u00e5danne oplysninger til andre end de personer, der er medlemmer af ans\u00e6ttelsesudvalget. Habilitet\/inhabilitet Medlemmerne af ans\u00e6ttelsesudvalget m\u00e5 ikke v\u00e6re inhabile, jf. Forvaltningslovens bestemmelser derom. Inhabilitet i forhold til deltagelse i et ans\u00e6ttelsesudvalg foreligger eksempelvis i f\u00f8lgende situationer: Hvis vedkommendes \u00e6gtef\u00e6lle, besl\u00e6gtede eller besvogrede i op- eller nedstigende linie eller i sidelinien s\u00e5 n\u00e6r som s\u00f8skendeb\u00f8rn eller andre n\u00e6rst\u00e5ende har en s\u00e6rlig personlig eller \u00f8konomisk interesse i sagens udfald eller er repr\u00e6sentant for nogen, der har en s\u00e5dan interesse. Hvis der i \u00f8vrigt foreligger omst\u00e6ndigheder, som er egnede til at v\u00e6kke tvivl om vedkommendes upartiskhed. Den, der er inhabil i forhold til en ans\u00e6ttelsessag, m\u00e5 ikke tr\u00e6ffe afg\u00f8relse, deltage i afg\u00f8relsen eller i \u00f8vrigt medvirke ved behandlingen af den p\u00e5g\u00e6ldende sag. Lyngby-Taarb\u00e6k Kommune har derudover besluttet, at f\u00f8lgende ikke kan v\u00e6re medlem af ans\u00e6ttelsesudvalget: nuv\u00e6rende stillingsindehaver en ans\u00f8ger til den ledigblevne stilling en naturlig ans\u00f8ger til en af de aktuelle ans\u00f8geres stillinger Konkret sammens\u00e6tning af ans\u00e6ttelsesudvalg Der skal s\u00e5 vidt muligt sidde b\u00e5de m\u00e6nd og kvinder i alle ans\u00e6ttelsesudvalg. Ans\u00e6ttelsesudvalg ved bes\u00e6ttelse af stillingen som kommunaldirekt\u00f8r: Ans\u00e6ttelsesudvalget best\u00e5r af: \u00d8konomiudvalget, 1 direkt\u00f8r, 1 ledelsesrepr\u00e6sentant, der udpeges blandt gruppen af centerchefer og et relevant antal medarbejderrepr\u00e6sentanter. Det b\u00f8r tilstr\u00e6bes, at medarbejdersiden i Hovedudvalget og i centerudvalget i Center for \u00d8konomi og Personale er repr\u00e6senteret i ans\u00e6ttelsesudvalget. Ans\u00e6ttelsesudvalg ved bes\u00e6ttelse af stillinger som direkt\u00f8r: Ans\u00e6ttelsesudvalget best\u00e5r af: \u00d8konomiudvalget, kommunaldirekt\u00f8ren, 1 ledelsesrepr\u00e6sentant fra det p\u00e5g\u00e6ldende center og 2 medarbejderrepr\u00e6sentanter, hvoraf mindst 1 skal v\u00e6lges blandt medarbejderrepr\u00e6sentanterne i centrets MED-udvalg. Personalechefen eller en stedfortr\u00e6der for denne indg\u00e5r som sekret\u00e6r for disse ans\u00e6ttelsesudvalg. Ans\u00e6ttelsesudvalget indstiller til \u00d8konomiudvalget, som indstiller til Kommunalbestyrelsen, der tr\u00e6ffer beslutning. Ans\u00e6ttelsesudvalg ved \u00f8vrige stillinger: Ans\u00e6ttelsesudvalget best\u00e5r af: 1-2 lederrepr\u00e6sentanter udpeget af den stedlige ledelse og et relevant antal medarbejderrepr\u00e6sentanter. Der b\u00f8r tilstr\u00e6bes, at medarbejdersiden i det relevante MED-udvalg er repr\u00e6senteret i ans\u00e6ttelsesudvalget. 8. Ans\u00e6ttelsessamtaler Ans\u00e6ttelsesudvalget gennemg\u00e5r de rettidige indkomne ans\u00f8gninger og tr\u00e6ffer beslutning om, hvem der skal indkaldes til samtale. Der er ikke noget krav om, hvor mange ans\u00f8gere ans\u00e6ttelsesudvalget indkalder til samtale. Det anbefales, at der s\u00e5 vidt muligt indkaldes ans\u00f8gere af begge k\u00f8n og, at der indkaldes et tilstr\u00e6kkeligt antal ans\u00f8gere for at sikre et tilstr\u00e6kkeligt grundlag for udv\u00e6lgelse af den bedst egnede ans\u00f8ger. Ans\u00e6ttelsesudvalget m\u00e5 ikke favorisere ans\u00f8gere p\u00e5 grund af f.eks. alder, k\u00f8n, etnicitet eller politisk overbevisning, ligesom de heller ikke m\u00e5 stilles ringere. S\u00e6rligt om indkaldelse af handicappede til samtale En person, der p\u00e5 grund af et handicap har vanskeligt ved at f\u00e5 besk\u00e6ftigelse p\u00e5 det almindelige arbejdsmarked, har fortrinsadgang til ledige stillinger hos offentlige arbejdsgivere, hvis vedkommende er lige s\u00e5 kvalificeret som de \u00f8vrige ans\u00f8gere. De n\u00e6rmere regler er fastsat i bekendtg\u00f8relse om kompensation til personer med handicap i erhverv mv. Efter bekendtg\u00f8relsen skal offentlige arbejdsgivere indkalde en handicappet ans\u00f8ger til ans\u00e6ttelsessamtale. Hvis ans\u00f8geren ikke er henvist fra jobcentret, skal ans\u00f8geren dog kun indkaldes, hvis p\u00e5g\u00e6ldende p\u00e5ber\u00e5ber sig fortrinsadgangen og opfylder evt. uddannelseskrav. Hvis ans\u00e6ttelsesudvalget ikke \u00f8nsker at ans\u00e6tte den handicappede ans\u00f8ger, m\u00e5 den ledige stilling ikke bes\u00e6ttes, f\u00f8r ans\u00e6ttelsesmyndigheden har afgivet skriftlig redeg\u00f8relse, og sp\u00f8rgsm\u00e5let derefter har v\u00e6ret forhandlet med jobcentret. De s\u00e6rlige regler om fortrinsadgang for handicappede ans\u00f8gere g\u00e6lder efter bekendtg\u00f8relsen ikke i tilf\u00e6lde, hvor en stilling bes\u00e6ttes med en person, der allerede er ansat indenfor det p\u00e5g\u00e6ldende omr\u00e5de i kommunen. 9. Reference, notatpligt og partsh\u00f8ring Det er hovedreglen, at der kun anvendes reference i forhold til den ans\u00f8ger, som ans\u00e6ttelsesudvalget forventer at ville tilbyde stillingen, hvis referencen viser sig at v\u00e6re ok, og hvis straffeattesten viser sig at v\u00e6re tilfredsstillende. Ans\u00e6ttelsesudvalget skal indhente tilladelse fra en ans\u00f8ger, f\u00f8r der kan indhentes reference fra nuv\u00e6rende eller tidligere arbejdsgiver. Det skal respekteres, hvis ans\u00f8geren ikke vil give sin tilladelse til reference hos en bestemt arbejdsgiver, men en s\u00e5dan situation kan f\u00e5 betydning for ans\u00e6ttelsesudvalgets videre arbejde, da det er en foruds\u00e6tning for ans\u00e6ttelse, at der er indhentet mindst en reference. Hvis ans\u00e6ttelsesudvalget i forbindelse med en reference modtager oplysninger, der kan v\u00e6re til ugunst for ans\u00f8geren, skal notatpligten i henhold til Offentlighedsloven iagttages, og ans\u00f8geren har i henhold til Forvaltningsloven ret til at blive parth\u00f8rt, forinden der tr\u00e6ffes endelig beslutning om, hvorvidt stillingen vil blive tilbudt den p\u00e5g\u00e6ldende. Det er et krav i Lyngby-Taarb\u00e6k Kommune, at den person, der p\u00e5t\u00e6nkes ansat i stillingen, skal aflevere en straffeattest med et tilfredsstillende indhold. Evt. straffede personer m\u00e5 ikke p\u00e5 forh\u00e5nd udelukkes, men medf\u00f8rer indholdet af en straffeattest, at ans\u00e6ttelsesudvalget evt. alligevel ikke vil tilbyde ans\u00f8geren jobbet, skal der foretages partsh\u00f8ring forinden endelig beslutning tr\u00e6ffes. Ans\u00e6ttelsesudvalget b\u00f8r ved ans\u00e6ttelsessamtaler sikre: at der stilles de samme \u00e5bne sp\u00f8rgsm\u00e5l til alle ans\u00f8gere at holde ans\u00e6ttelsessamtalen i en \u00e5ben, positiv dialog, hvor ogs\u00e5 ans\u00f8geren har mulighed for at sp\u00f8rge ind til arbejdspladsen at notere jeres indtryk af ans\u00f8geren umiddelbart efter samtalen at vurdere ans\u00f8geren fordomsfrit efter evner og kvalifikationer Genopslag Ans\u00e6ttelsesudvalget kan tr\u00e6ffe beslutning om genopslag, hvis der ikke er kommet et tilstr\u00e6kkeligt antal kvalificerede ans\u00f8gere. Det tilr\u00e5des i den forbindelse, at ans\u00e6ttelsesudvalget overvejer, om \u00e6ndring af stillingsopslaget eller opslag i et andet medie kan gavne processen. Et genopslag b\u00f8r indeholde en tilkendegivelse om, at tidligere modtagne ans\u00f8gninger vil blive taget i betragtning, medmindre den enkelte ans\u00f8ger tilbagekalder sin ans\u00f8gning. 10. Ans\u00e6ttelsesgrundlag Efter ans\u00e6ttelsessamtalen og indhentning af referencer og straffeattest tr\u00e6ffes beslutning om ans\u00e6ttelse. Opm\u00e6rksomheden henledes her p\u00e5 kompetencereglerne. Alle nyansatte chefer og ledere skal som led i introduktionen pr\u00e6senteres i de relevante fagudvalg og for administrationens vedkommende tillige i \u00d8konomiudvalget. Ans\u00e6ttelse sker p\u00e5 overenskomstvilk\u00e5r. I ganske s\u00e6rlige tilf\u00e6lde vil der v\u00e6re mulighed for ans\u00e6ttelse p\u00e5 tjenestemandsvilk\u00e5r, men det kr\u00e6ver, at ans\u00e6ttelsesudvalget konfererer dette med Center for \u00d8konomi og Personale, som tr\u00e6ffer endelig beslutning om, hvorvidt tjenestemandsans\u00e6ttelse vil kunne lade sig g\u00f8re i det konkrete tilf\u00e6lde. I helt s\u00e6rlige tilf\u00e6lde vil der v\u00e6re mulighed for \u00e5rem\u00e5lsans\u00e6ttelse eller ans\u00e6ttelse p\u00e5 kontrakt, men det kr\u00e6ver, at der forinden stillingsopslag er truffet s\u00e6rlig beslutning om dette og, at mulighederne fremg\u00e5r af stillingsopslaget. Der vil typisk v\u00e6re tale om stillinger p\u00e5 direkt\u00f8r- eller chefniveau. Ans\u00e6ttelsesbrev Der skal altid udarbejdes et ans\u00e6ttelsesbrev til den ansatte i henhold til g\u00e6ldende kollektive aftaler og overenskomster. Et ans\u00e6ttelsesbrev skal minimum indeholde: parternes navne arbejdsstedet den ansattes stillingsbetegnelse ans\u00e6ttelsesforholdets begyndelsestidspunkt tidsrummet for ans\u00e6ttelsen, hvis ans\u00e6ttelsesforholdet er midlertidigt eller tidsbegr\u00e6nset bestemmelser om ferie, opsigelsesvarsler, l\u00f8n, pension mv., udbetalingsterminer og arbejdstid eller evt. henvisning til g\u00e6ldende love, vedt\u00e6gter, administrative bestemmelser, overenskomster eller aftaler. V\u00e6r opm\u00e6rksom p\u00e5, at det er lovpligtigt at indhente en b\u00f8rneattest inden ans\u00e6ttelse af personer, der via jobbet skal have direkte kontakt med b\u00f8rn under 15 \u00e5r (se Lyngby-Taarb\u00e6k Kommunes retningslinjer for indhentelse af straffeattester). 11. Afslag I henhold til Forvaltningsloven skal et skriftligt afslag altid begrundes. Afslag til ans\u00f8gere kan oplistes i 3 kategorier: Ans\u00f8gere, der ikke opfylder stillingsopslagets krav: Disse ans\u00f8gere kan modtage et afslag med den begrundelse, at de ikke opfylder stillingsopslagets krav eller, at ans\u00f8gningen f\u00f8rst er modtaget efter ans\u00f8gningsfristens udl\u00f8b, hvis det er det, der er tilf\u00e6ldet. Ans\u00f8gere, der ikke har v\u00e6ret til ans\u00e6ttelsessamtale: I disse afslag kan evt. anf\u00f8res, hvor mange ans\u00f8gninger, der i alt blev modtaget samt evt. hvor mange, der blev indbudt til samtale. Herefter oplyses det, at stillingen blev besat med den ans\u00f8ger, der efter en samlet vurdering af kvalifikationer i forhold til stillingen blev sk\u00f8nnet bedst egnet Ans\u00f8gere, der har v\u00e6ret til samtale, men ikke blev udvalgt til stillingen: Umiddelbart vil de fleste af disse afslag foreg\u00e5 pr. telefon til ans\u00f8geren, hvor man s\u00e5ledes kan kvalificere afslaget og ans\u00f8geren f\u00e5r mulighed for at sp\u00f8rge ind til afslaget. Under alle omst\u00e6ndigheder fremsendes skriftligt afslag, hvor der med hensyn til begrundelse kan henvises til den stedfundne telefonsamtale. Ans\u00f8geren kan dog inden for 14 dage forlange at f\u00e5 begrundelsen for afslaget fremsendt skriftligt. Skabeloner til afslagsbreve er foruddefineret i Ofirs e-rekrutteringssystem s\u00e5ledes, at de umiddelbart kan fremsendes elektronisk efter evt. tilretning til ans\u00f8geren. 12. Retningslinjer for anvendelse af pr\u00f8vetid i Lyngby-Taarb\u00e6k Kommune Overenskomstansatte m\u00e5nedsl\u00f8nnede medarbejdere har som hovedregel 3 m\u00e5neders pr\u00f8vetid, jfr. Funktion\u00e6rlovens bestemmelser herom. Tjenestemandsansatte og reglementsansatte medarbejdere har mindst 1 \u00e5rs pr\u00f8vetid. I s\u00e6rlige tilf\u00e6lde fastans\u00e6ttes pr\u00f8vetiden til 2 \u00e5r. Reglerne om pr\u00f8vetid for tjenestem\u00e6nd og reglementsansatte er fastsat i henholdsvis Tjenestemandsregulativet og i Reglementet. Det er den n\u00e6rmeste leders ansvar at sikre, at pr\u00f8vetiden reelt bliver anvendt til en vurdering af, om der er en tilfredsstillende balance imellem den nyansattes jobvaretagelse, herunder arbejdsindsats og den vedtagne jobprofil. Selvom den n\u00e6rmeste leder har ansvar som anf\u00f8rt ovenfor, skal den nyansatte medarbejder ogs\u00e5 medvirke til at sikre, at pr\u00f8vetiden anvendes konstruktivt til at p\u00e5g\u00e6ldende f\u00e5r sat sig ind i de forskellige aspekter af den fremtidige opgavevaretagelse s\u00e5ledes, at der i pr\u00f8vetiden kan ske reel opf\u00f8lgning p\u00e5, hvordan det g\u00e5r. Det foruds\u00e6ttes, at lederens og medarbejderens delte ansvar for opf\u00f8lgning sker igennem l\u00f8bende og konstruktiv dialog. Konkret er det lederens ansvar, at der senest 2 m\u00e5neder efter ans\u00e6ttelsen afholdes en samtale, hvor der evalueres p\u00e5 pr\u00f8vetidens forl\u00f8b med henblik p\u00e5, at der evt. kan foretages en eventuel forventningsafstemning til den fremtidige opgavevaretagelse. For s\u00e5 vidt ang\u00e5r tjenestemandsansatte tager Center for \u00d8konomi og Personale initiativ til at anmode den ansvarlige leder om en skriftlig udtalelse to gange i l\u00f8bet af pr\u00f8vetiden. Dette med henblik p\u00e5, at der kan tr\u00e6ffes beslutning om, hvorvidt varig tjenestemandsans\u00e6ttelse kan finde sted. Ans\u00e6ttelsesudvalgets og tillidsrepr\u00e6sentanternes rolle i forbindelse med opf\u00f8lgning i pr\u00f8vetiden Det er et ledelsesm\u00e6ssigt ansvar at sikre, at der konkret sker opf\u00f8lgning i pr\u00f8vetiden jfr. ovenfor. Som det ogs\u00e5 er n\u00e6vnt tidligere, har den nyansatte medarbejder ogs\u00e5 selv et naturligt ansvar for, at denne opf\u00f8lgning sker p\u00e5 en konstruktiv m\u00e5de. Der er mulighed for, at leder og\/eller den nyansatte medarbejder kan inddrage ans\u00e6ttelsesudvalget og\/eller den relevante tillidsrepr\u00e6sentant i opf\u00f8lgningen alt efter den konkrete situation. Det skal understreges, at ansvar for opf\u00f8lgning p\u00e5hviler lederen. Opm\u00e6rksomheden skal dog henledes p\u00e5 det forhold, at en tillidsrepr\u00e6sentant dels kan have siddet i et ans\u00e6ttelsesudvalg og dermed have v\u00e6ret med til at tr\u00e6ffe beslutning om ans\u00e6ttelsen og dels efter ans\u00e6ttelsen kan have en rolle som tillidsmand\/tillidsrepr\u00e6sentant for den nyansatte. Interessenterne omkring en konkret pr\u00f8vetidsopf\u00f8lgning skal derfor v\u00e6re opm\u00e6rksomme p\u00e5 og respektere de forskellige roller, som de involverede kan have i situationen. Undtagelser fra hovedreglen om anvendelse af pr\u00f8vetid Der er tilf\u00e6lde, hvor der ikke (altid) skal gives pr\u00f8vetid. Det drejer sig om f\u00f8lgende: flytning af medarbejdere indenfor det enkelte center eller institution (ledelsesretten) flytning af medarbejdere i forbindelse med generelle omstruktureringer eller som f\u00f8lge af generelle personalereduktioner ogs\u00e5 selvom det sker til et andet center eller en anden institution, idet ans\u00e6ttelsesomr\u00e5det i udgangspunktet er Lyngby-Taarb\u00e6k Kommune. S\u00e6rlige regler for dagtilbudsomr\u00e5det og folkeskoleomr\u00e5det Opm\u00e6rksomheden henledes p\u00e5, at der kan v\u00e6re fastsat retningslinjer for ans\u00e6ttelsesprocedurer i Center for Uddannelse og P\u00e6dagogiks MED-udvalg.\n"}