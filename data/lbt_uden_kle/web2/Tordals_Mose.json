{"classes":[{"id":"","title":""}],"title":"Tordals Mose","text":"Tordals Mose ligger ved Ermelunden og afgr\u00e6nses i den nordlige ende af en \u00e6ldre b\u00f8geskov. I den sydlige del af mosen l\u00f8ber Ermelundsstien, som blev skabt i 1929 og er med i et stisystem, der breder sig fra Ermelunden til Lyngby S\u00f8 og videre til Fures\u00f8en. Der er adgang til mosen p\u00e5 flere m\u00e5der - via en sti n\u00e6r Hvideg\u00e5rden, fra Stenr\u00f8dg\u00e5rd ved Helsing\u00f8rmotorvejen og fra enden af stamvejen i Hvideg\u00e5rdsparken, hvorfra der l\u00f8ber en sti ned til mosen. Beskyttet natur Tordals Mose er et 3-omr\u00e5de u nder Naturbeskyttelsesloven. Hvis du er i tvivl om, hvor det beskyttede naturomr\u00e5de er, kan du finde og se det p\u00e5 kommunens WebGIS . Naturgenopretning og pleje Tordals Mose er en fin oase med et omfattende og varieret planteliv, som t\u00e6ller flere sj\u00e6ldne arter. I 2003 gennemf\u00f8rte Lyngby-Taarb\u00e6k Kommune et naturgenopretningsprojekt i mosen, hvor vandstanden blev h\u00e6vet, og der blev f\u00e6ldet tr\u00e6er. I 2012 blev s\u00f8en udvidet for at sikre bedre forhold for padderne. Danmarks Naturfredningsforening st\u00e5r for naturplejen i Tordals Mose. Vandre-, ride- og cykelruter Pr\u00f8v den 10 kilometer lange cykelrute fra Lyngby til Klampenborg. P\u00e5 ruten kommer du udover Tordals Mose ogs\u00e5 forbi Ermelunden, batterierne i Ordrupkrat og F\u00e6stningskanalens forskellige d\u00e6mninger. Der er ogs\u00e5 etableret en ridesti, der g\u00e5r fra Stenr\u00f8dg\u00e5rd til Ermelundsskoven. Husk at vise hensyn til de andre brugere af vandre- og cykelruterne og f\u00f8lge retningslinjerne for f\u00e6rdsel p\u00e5 cykel i skoven. Find flere forslag til cykel- og vandreture p\u00e5 Motionsportalen . V\u00e6rd at se Tordals Mose har en imponerende flora og fauna, og der er registreret rigtig mange forskellige plantearter i omr\u00e5det. \u00d8st for Tordals Mose finder du Ermelunden, der tidligere h\u00f8rte til det gamle jagtslot Ibstrup, som l\u00e5 n\u00e6r J\u00e6gersborg kaserne. Her kan du ogs\u00e5 se Hjortedammen p\u00e5 Ermelundssletten, som oprindeligt fungerede som en af slottets karpedamme. I dag er der stadig karper i dammen, og du m\u00e5 frit fiske med stang. Karper skal dog s\u00e6ttes ud igen. F\u00e5 inspiration til flere sev\u00e6rdigheder og naturoplevelser via Ud i Naturen-kortet . L\u00e6s ogs\u00e5 Naturomr\u00e5der\n"}