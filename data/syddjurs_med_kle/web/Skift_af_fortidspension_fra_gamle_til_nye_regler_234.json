{"classes":[{"id":"32.03.16","title":"F\u00f8rtidspension"}],"title":"Skift af f\u00f8rtidspension fra gamle til nye regler","text":" F\u00e5r du f\u00f8rtidspension efter gamle regler? Fra den 1. juni 2013 og \u00e5ret ud kan alle, der f\u00e5r f\u00f8rtidspension efter gamle regler, v\u00e6lge at skifte til de nye. For nogle f\u00f8rtidspensionister vil det v\u00e6re en fordel, mens det for andre ikke vil v\u00e6re det. F\u00f8rtidspensionister, der fik tilkendt f\u00f8rtidspension inden 2003, kan nu v\u00e6lge at skifte til de nye regler for f\u00f8rtidspension, som blev indf\u00f8rt i 2003. Hvis det g\u00e6lder for dig, har du f\u00e5et et brev fra Udbetaling Danmark, hvor der st\u00e5r, hvordan du skifter. Det er Folketinget, som med skattereformen fra 2012 besluttede, at alle, der f\u00e5r f\u00f8rtidspension efter de gamle regler, kan v\u00e6lge at skifte til de nye. Hj\u00e6lp p\u00e5 borger.dk Der er forskel p\u00e5 de nye og de gamle regler. For nogle vil det v\u00e6re en fordel at skifte, mens det for andre ikke kan svare sig. P\u00e5 www.borger.dk\/omvalg kan du f\u00e5 hj\u00e6lp og finde ud af, hvad det vil betyde for dig, hvis du skifter. Her kan du: * logge p\u00e5 med NemID og se en beregning, der viser, hvad du f\u00e5r i f\u00f8rtidspension, hvis du skifter til de nye regler * l\u00e6se mere om, hvad du skal v\u00e6re opm\u00e6rksom p\u00e5, inden du beslutter, om du vil skifte eller ej. Hvis du vil skifte Du skifter ved at udfylde og returnere den blanket, du har f\u00e5et i brevet fra Udbetaling Danmark. V\u00e6r opm\u00e6rksom p\u00e5, at du ikke kan fortryde dit valg. \u00d8nsker du at skifte, skal du g\u00f8re det i perioden fra den 1. juni til den 31. december 2013. Hvis du fylder 65 \u00e5r inden den 1. februar 2014, skal Udbetaling Danmark dog have din blanket senest to m\u00e5neder f\u00f8r din f\u00f8dselsdag. Hvis du har brug for hj\u00e6lp til din beregning, eller du har andre sp\u00f8rgsm\u00e5l, kan du ringe til Udbetaling Danmark p\u00e5 telefon 70 12 80 61. Har du ikke mulighed for at ringe, kan du henvende dig i din kommune. L\u00e6s mere p\u00e5 www.borger.dk\/omvalg Hvis du vil vide mere om loven \u2013 l\u00e6s her: Lovtekst (https:\/\/www.retsinformation.dk\/Forms\/R0710.aspx?id=145701) \u00a0 \n\n"}