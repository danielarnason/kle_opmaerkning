{"classes":[{"id":"00.16.00","title":"Fors\u00f8gs- og udviklingsarbejde i almindelighed"}],"title":"Borgmesterpagten","text":" Aftalen kan ses her . \u201dBorgmesterpagten\u201d er et initiativ, der tager sigte p\u00e5 at st\u00f8tte op om de kommuner i Europa, hvis m\u00e5ls\u00e6tning er minimum 20% neds\u00e6ttelse af deres CO 2 -udledning. Aftalen s\u00e6tter nogle m\u00e5l for CO 2 -reduktion i kommunen, der betyder at kommunen og dets borgere og virksomheder skal inddrages i en CO 2 -reduktion p\u00e5 mere end 20% inden 2020. Borgmesterpagten er den Europ\u00e6iske Unions svar p\u00e5 bek\u00e6mpelse af klima\u00e6ndringerne. Form\u00e5let med borgmesterpagten er mere vidtr\u00e6kkende end blot en hensigtserkl\u00e6ring. For at opfylde de fastsatte m\u00e5l om at reducere CO 2 -udledningen, som underskriverne selv opstiller, forpligter de sig til en r\u00e6kke tiltag og accepterer at foretage indberetning og overv\u00e5gning deraf. Inden for visse foruddefinerede rammer p\u00e5tager de sig formelt at leve op til f\u00f8lgende: At udvikle tilstr\u00e6kkelige administrative strukturer, herunder allokering af tilstr\u00e6kkelige menneskelige ressourcer, med henblik p\u00e5 at varetage de n\u00f8dvendige tiltag; At udarbejde et CO 2 -regnskab; At indgive en handlingsplan for b\u00e6redygtig energi i \u00e5ret efter den officielle tiltr\u00e6delse af borgmesterpagten, der indeholder konkrete tiltag rettet mod at opn\u00e5 en reduceret CO 2 -emission p\u00e5 mindst 20% inden 2020; At indgive en implementeringsrapport mindst hvert andet \u00e5r efter indgivelse af handlingsplanen for b\u00e6redygtig energi til evaluerings-, overv\u00e5gnings- og verificeringsform\u00e5l. For at efterkomme det meget vigtige krav om at mobilisere lokale interessenter i udviklingen af handlingsplaner for b\u00e6redygtig energi, p\u00e5tager underskriverne sig ogs\u00e5 at: Dele erfaring og knowhow med \u00f8vrige lokale myndigheder; Arrangere lokale energidage for at \u00f8ge borgernes bevidsthed om b\u00e6redygtig udvikling og energieffektivitet; Deltage i eller bidrage til borgmesterpagtens \u00e5rlige ceremoni, temaworkshops og m\u00f8der blandt diskussionsgrupper; Sprede budskabet om pagten i de rette fora og i s\u00e6rdeleshed opfordre andre borgmestre til at tiltr\u00e6de. Deltagelse i Borgmesterpagten er desuden en foruds\u00e6tning for at opn\u00e5 andel i EU\u2019s mange energi- og klimast\u00f8tteordninger i forbindelse med evt. fremtidig finansiering af konkrete udviklings- og demonstrationsprojekter p\u00e5 energi- og klimaomr\u00e5det i Syddjurs Kommune. Yderligere information om Borgmesterpagten kan ses p\u00e5 www.borgmesterpagten.eu. \n\n"}