{"classes":[{"id":"29.15.04","title":"Tandpleje for b\u00f8rn og unge under 18 \u00e5r"}],"title":"Aktuelt","text":" Af overtandl\u00e6ge Karen Thagaard, Syddjurs kommune Torsdag den 29.8 viste TV2 \u00d8stjylland et indslag der handlede om at skoleb\u00f8rnene i Syddjurs kommune i gennemsnit har flest huller i t\u00e6nderne. Temaet tager afs\u00e6t i en sammenligning med de andre \u00f8stjyske kommuner om hvor mange nye huller der var p\u00e5 de 12- og 15 \u00e5rige i 2012. Tallene viser at hver 5. af de 12 \u00e5rige havde et nyt hul i 2012 og hver 2. af de 15 \u00e5rige. Det er flere huller end de andre \u00f8stjyske kommuner og det er ogs\u00e5 flere huller end landsgennemsnittet. Se oversigten nederst. Hvis man ser p\u00e5 hvordan hullerne er fordelt p\u00e5 alle de 12- \u00e5rige i Syddjurs, s\u00e5 er 73 % af b\u00f8rnene uden huller. Det er en tendens der ses i hele landet, at fordelingen er g\u00e5et fra at hullerne er j\u00e6vnt fordelt p\u00e5 mange, til at det er f\u00e6rre b\u00f8rn der b\u00e6rer den st\u00f8rste del af tandsygdommen. P\u00e5 landsplan er 72 % af de 12 \u00e5rige uden huller. S\u00e5 med den opt\u00e6lling tager b\u00f8rnene i Syddjurs ikke sidstepladsen. Hvad ligger der i alle disse tal? Det er ikke nogen nyhed at tandsundheden i Syddjurs ligger lige omkring landsgennemsnittet. Afh\u00e6ngig af hvad vi m\u00e5ler p\u00e5, ser vi tal lidt over og lidt under. Det er vigtigt at se p\u00e5 udviklingen i tandsundheden i forhold til den indsats vi laver. Siden 2007 har der v\u00e6ret fremgang at spore p\u00e5 mange af tallene, men ogs\u00e5 sm\u00e5 tilbage fald s\u00e5ledes at forst\u00e5 at en \u00e5rgang godt kan v\u00e6re sundere end klassen over men i det store og hele g\u00e5r det den rigtige vej. Vi skal holde fokus p\u00e5 det vi kan p\u00e5virke. Og det handler om at rene t\u00e6nder er vejen til sunde t\u00e6nder hele livet. Vi har rigtig meget fokus p\u00e5 det i m\u00f8det med b\u00f8rn og for\u00e6ldre ved hver eneste tandl\u00e6gebes\u00f8g. Det er for\u00e6ldrenes ansvar og det skal vi st\u00f8tte dem i med vores instruktioner og i dialogen. Og heldigvis har vi mulighed for det, fordi rigtig mange b\u00f8rn i dag har deres mor eller far med til tandl\u00e6ge. B\u00f8rnene skal ogs\u00e5 selv l\u00e6re at b\u00f8rste t\u00e6nder, men ansvaret kan men ikke l\u00e6gge p\u00e5 dem f\u00f8r tidligst i 4.-5. klasse afh\u00e6ngig af deres fingerf\u00e6rdigheder og evne til at arbejde struktureret med tandb\u00f8rsten. Vi anbefaler tandb\u00f8rstning 2 gange dagligt med en lille portion tandpasta med et fluorindhold p\u00e5 1450 ppm til b\u00f8rn over 4 \u00e5r. (1000 ppm under 4 \u00e5r) Vi underviser i tandsundhed og viden om tandsygdomme i 3.- 5. og 8 klasse Og s\u00e5 skal vi holde ved og holde ud, s\u00e5 er jeg sikker p\u00e5 at resultaterne ogs\u00e5 kommer. Men tandb\u00f8rstning kan jo ikke st\u00e5 alene. Som n\u00e6vnt i starten er der ogs\u00e5 en ulighed at k\u00e6mpe med. Og det kan v\u00e6re s\u00e5vel socialt, biologisk og kulturelt. Det er store kr\u00e6fter som skal bearbejdes i samarbejde med andre og i helt andre regi. Politisk, i skoler og daginstitutioner, i hjemmet. Her har debatten omkring skolemad, udgangsforbud i skoletiden, Nul sukkerpolitik, daglig adgang til sodavand i store m\u00e6ngder osv. sin plads. \n\n"}