{"classes":[{"id":"81.39.00","title":"Uddannelse af personale og folkevalgte i almindelighed"}],"title":"COK) og VIA University College forts\u00e6tter som leverand\u00f8rer","text":" Fem \u00f8stjyske kommuners unikke samarbejde om at opkvalificere deres ledere forts\u00e6tter med Center for Offentlig Kompetenceudvikling (COK) og VIA University College som leverand\u00f8r. Mariagerfjord, Randers, Norddjurs, Syddjurs og Favrskov Kommune gik i 2009 sammen om at skabe \u00d8stjysk Ledelsesakademi for at samle ressourcerne og udnytte de kompetencer, der er p\u00e5 tv\u00e6rs af kommunegr\u00e6nserne. Nu har kommunerne underskrevet en aftale med COK og VIA, der som konsortium, vandt udbuddet om fremadrettet at st\u00e5 for undervisningen af lederne. - Med dannelsen af \u00d8stjysk Ledelsesakademi \u00e5bnede vi op for helt nye muligheder for uddannelse af ledere p\u00e5 tv\u00e6rs af kommunerne. Ved at samarbejde p\u00e5 tv\u00e6rs kan vi tilbyde en styrket lederuddannelse, som \u00e9n kommune alene ville have sv\u00e6rt ved at l\u00f8fte. Samtidigt \u00e5bner det mulighederne for nye input og videndeling p\u00e5 tv\u00e6rs af kommunegr\u00e6nser, siger Jan Kallestrup, formand for styregruppen i \u00d8stjysk Ledelsesakademi og kommunaldirekt\u00f8r i Favrskov Kommune. Fra 2009 til 2012 har COK i samarbejde med kommunerne st\u00e5et for tilrettel\u00e6ggelsen af Den Offentlige Lederuddannelse i \u00d8stjysk Ledelsesakademi. Efter udbudsrunden blev de valgt til ogs\u00e5 at v\u00e6re med til at drive \u00d8stjysk Ledelsesakademi de n\u00e6ste tre \u00e5r. Denne gang i et konsortium med VIA. En aftale, som gl\u00e6der direkt\u00f8r i COK, Ib Oustrup. - \u00d8stjysk Ledelsesakademi er for mig at se frontl\u00f8bere inden for kommunal ledelsesudvikling. Jeg tror, flere kommuner vil f\u00e5 \u00f8jnene op for fordelene ved den slags tv\u00e6rg\u00e5ende samarbejder. COK kan sammen med VIA tilbyde stor erfaring og viden p\u00e5 omr\u00e5det, som vi ser frem til at dele ud af de n\u00e6ste mange \u00e5r i akademiet, s\u00e5 vi kan sikre endnu bedre kommunal ledelse, siger Ib Oustrup. En af de ledere, der er i gang med Den Offentlige Lederuddannelse (DOL) p\u00e5 akademiet er Martin Bregendahl Bak, skoleleder i Norddjurs Kommune. Han fremh\u00e6ver fordelen ved at studere sammen med ledere fra fire nabokommuner. - Noget af det allerbedste ved uddannelsen er, at vi er ledere samlet fra mange forskellige fagomr\u00e5der og kommuner. Vi kan tr\u00e6kke p\u00e5 hinandens erfaringer og f\u00e5 flere perspektiver p\u00e5, fordi vi g\u00f8r tingene meget forskelligt. I stedet for at sidde og pille i egen navle bliver undervisningen l\u00f8ftet op p\u00e5 et h\u00f8jere teoretisk plan. Det er fedt, for jeg kan m\u00e6rke, at jeg bliver en bedre leder af uddannelsen, og det er jeg ogs\u00e5 ret sikker p\u00e5, mine medarbejdere kan, fort\u00e6ller Martin Bregendahl Bak, der er p\u00e5 f\u00f8rste \u00e5r af uddannelsen. N\u00e6sten 400 ledere fra de fem kommuner er g\u00e5et i gang med lederuddannelsen p\u00e5 akademiet, siden det blev oprettet for tre \u00e5r siden.\u00a0 Hold nummer 15 er netop g\u00e5et i gang. Planen er, at de fem kommuner i perioden fra 2013 til 2015 vil sende yderligere 120-150 studerende gennem uddannelsen. Til december er det f\u00f8rste hold ledere uddannet fra \u00d8stjysk Ledelsesakademi. Yderligere information: Niels H\u00f8jgaard, kommunaldirekt\u00f8r i Mariagerfjord Kommune: 2334 4450 Hans Nikolaisen, kommunaldirekt\u00f8r i Randers Kommune: 5156 2005 Jesper Kaas Schmidt, kommunaldirekt\u00f8r i Norddjurs Kommune: 2224 3342 Nich Bendtsen, kommunaldirekt\u00f8r i Syddjurs Kommune: 6012 3840 Jan Kallestrup, kommunaldirekt\u00f8r i Favrskov Kommune: 2424 6821 (formand for styregruppen i \u00d8stjysk Ledelsesakademi) Ib Oustrup, direkt\u00f8r i COK: 5151 0590\u00a0 L\u00e6s mere om \u00d8stjysk Ledelsesakademi p\u00e5 hjemmesiden www.oestjyskledelsesakademi.dk\/ \u00a0\u00a0\u00a0\u00a0\u00a0 Fakta om Den Offentlige Lederuddannelse (DOL) Den Offentlige Lederuddannelse underst\u00f8tter m\u00e5let om at professionalisere offentlig ledelse M\u00e5lgruppen er offentlige institutionsledere og afdelingsledere, der har ledelse som prim\u00e6re funktion. Det er en meritgivende lederuddannelse p\u00e5 diplomniveau, dvs. at det er en erhvervsrettet videreg\u00e5ende uddannelse For information om Den Offentlige Lederuddannelse (DOL) g\u00e5 ind p\u00e5: \u00a0 http:\/\/www.offentliglederuddannelse.dk\/da \n\n"}