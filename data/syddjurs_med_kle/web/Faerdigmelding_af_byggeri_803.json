{"classes":[{"id":"02.34.02","title":"Byggetilladelse"}],"title":"F\u00e6rdigmelding af byggeri","text":" N\u00e5r opf\u00f8relsen af et byggeri, som foruds\u00e6tter byggetilladelse, er tilendebragt, skal byggeriet f\u00e6rdigmeldes til kommunen. F\u00e6rdigg\u00f8relsen af bygninger og bebyggelser som kan opf\u00f8res uden byggetilladelse eller anmeldelse, skal blot indberettes til Bygnings- og Boligregistret (BBR) . Sanktionsmulighed for manglende eller urigtig registrering i BBR Syddjurs Kommune har p\u00e5 byr\u00e5dsm\u00f8det den 29. november 2012 besluttet, at det vil kunne medf\u00f8re b\u00f8destraf p\u00e5 kr. 5.000,- at opgive ukorrekte oplysninger til BBR og\/eller helt at undlade at lade en ejendoms bygninger og bebyggelser registrere. F\u00e5 alt projektmaterialet med Foruden selve f\u00e6rdigmeldingen skal der almindeligvis ydermere fremsendes en m\u00e6ngde dokumentation for det udf\u00f8rte byggeri til kommunen. Omfanget heraf fremg\u00e5r af vilk\u00e5rene i byggetilladelsen, og kan variere afh\u00e6ngig af det konkrete byggeri og dets beliggenhed. Det er derfor vigtigt , at du l\u00e6ser din byggetilladelse endnu en gang, og kontrollerer, at alle betingelserne i tilladelsen er blevet opfyldt. Kravene til byggeriets dokumentation, som skal eftersendes til kommunen i forbindelse med f\u00e6rdigg\u00f8relsen omfatter oftest et eller flere af nedenst\u00e5ende sagforhold: Teknisk dokumentation (for byggeriets overholdelse af alle relevante bestemmelser reguleret af kapitel 3-8 i Bygningsreglement 2010) samt dertilh\u00f8rende underskrevet tro og love-erkl\u00e6ring Attester fra autoriserede VVS- og kloakmestre Energim\u00e6rke T\u00e6thedsattest Dokumentation for tegning af byggeskadeforsikring Landinspekt\u00f8rattest Byggeriet kan herefter tages i brug. N\u00e5r f\u00e6rdigmeldingen af byggeriet er blevet registret i Bygnings- og Boligregistret (BBR), fremsendes en ajourf\u00f8rt BBR-ejermeddelelse til ejeren. \n\n"}