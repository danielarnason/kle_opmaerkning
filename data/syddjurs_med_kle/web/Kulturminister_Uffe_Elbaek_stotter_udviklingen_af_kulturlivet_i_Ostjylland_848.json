{"classes":[{"id":"20.20.00","title":"Kulturaftaler i almindelighed"}],"title":"Kulturminister Uffe Elb\u00e6k st\u00f8tter udviklingen af kulturlivet i \u00d8stjylland","text":" Kulturminister Uffe Elb\u00e6k st\u00f8tter udviklingen af kulturlivet i \u00d8stjylland Kulturministeren indg\u00e5r i dag en kulturaftale for 2013 2016 med de seks \u00f8stjyske kommuner i Kulturring \u00d8stjylland og st\u00f8tter tiltag i aftalen med i alt 2,4 mio. kr. Kulturminister Uffe Elb\u00e6k siger: Vi skal styrke samarbejdet om og opm\u00e6rksomheden p\u00e5 kulturens potentiale i alle dele af Danmark. De seks kommuner, der udg\u00f8r Kulturring \u00d8stjylland, har taget initiativ til en f\u00e6lles satsning p\u00e5 kulturen som drivkraft for udviklingen i omr\u00e5det. Den nye kulturaftale rummer mange inspirerende tiltag, hvor der t\u00e6nkes nyt og p\u00e5 tv\u00e6rs af traditionelle gr\u00e6nser. Og det vil jeg rigtig gerne bakke op om! Om Kulturring \u00d8stjylland Kulturring \u00d8stjylland best\u00e5r af et samarbejde mellem de seks kommuner Syddjurs, Norddjurs, Favrskov, Odder, Skanderborg og Sams\u00f8. Med aftalen vil de seks kommuner synligg\u00f8re omr\u00e5dets kvaliteter og indbyde borgerne til at opleve, deltage og aktivt involvere sig i kulturlivet. Omr\u00e5dets f\u00e6lles kulturarv og kulturlandskaber vil blive gent\u00e6nkt og eksponeret for borgere og turister p\u00e5 nye m\u00e5der. Der bliver f\u00e6llessang i naturen i samarbejde med internationale solister og kor, der bliver fokus p\u00e5 udviklingen af kreative milj\u00f8er i krydsfeltet mellem kultur og erhverv, og der kommer masser af kulturaktiviteter i forsamlingshuse, i skoler, p\u00e5 biblioteker, i byrummet og p\u00e5 de sociale medier. Kulturaftalen underskrives ved et arrangement i den gamle maltfabrik i Ebeltoft i dag. L\u00e6s kulturaftalen med Kulturring \u00d8stjylland her Yderligere oplysninger Jesper Mathiesen, formand for Plan, Udvikling og Kultur i Syddjurs Kommune samt formand for bestyrelsen i Kulturring \u00d8stjylland, tlf. 40 35 90 86. Michael Jannerup, kommunikationschef, Kulturministeriet, tlf. 41 39 39 10. \n\n"}