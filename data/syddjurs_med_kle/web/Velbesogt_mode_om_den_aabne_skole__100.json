{"classes":[{"id":"17.00.00","title":"Folkeskoleundervisning i almindelighed"}],"title":"Velbes\u00f8gt m\u00f8de om \u201dden \u00e5bne skole\u201d","text":" Over 80 repr\u00e6sentanter fra skolernes ledelse, skolebestyrelserne, lokale foreninger og erhvervslivet deltog i f\u00e6llesm\u00f8det om \u201dden \u00e5bne skole\u201d. \u201dDen \u00e5bne skole\u201d er en del af den kommende skolereform, og p\u00e5 m\u00f8det fik deltagerne afd\u00e6kket b\u00e5de muligheder og udfordringer. Skolerne skal i fremtiden inddrage det lokale idr\u00e6ts-, kultur-, erhvervs- og foreningsliv i skolens dagligdag som en del af skolereformen. For at afd\u00e6kke opgaven, inspirere og dele erfaringer afholdt skoleomr\u00e5det et f\u00e6llesm\u00f8de den 6. februar med over 80 deltagere fra skolernes ledelse, skolebestyrelserne, lokale foreninger og erhvervslivet. M\u00e5let med \u201dden \u00e5bne skole\u201d er at styrke sammenh\u00e6nge mellem skole og det lokale samfund, samt s\u00f8rge for at eleverne kender deres lokale forenings- og erhvervsliv. F\u00e6llesm\u00f8det afd\u00e6kkede en r\u00e6kke udfordringer, men der fremkom ogs\u00e5 en r\u00e6kke praktiske l\u00f8sningsforslag i dialogen p\u00e5 m\u00f8det. Blandt udfordringerne er, at foreningslivet ofte leves i aftentimerne, at der er en uklar sk\u00e6ring mellem l\u00f8nnet og ul\u00f8nnet arbejde, og at nogle skoledistrikter rummer langt f\u00e6rre foreninger end andre. P\u00e5 l\u00f8sningssiden var der ideer om at samle aktiviteter i forl\u00f8b s\u00e5som hele erhvervsdage, og inddrage elevernes ideer og \u00f8nsker i h\u00f8jere grad. Udvalgsformand for familie og institutioner Per Zeidler udtaler: - Det var en forn\u00f8jelse, at se s\u00e5 mange deltagere til det \u00e5bne m\u00f8de, og jeg vil gerne takke alle for deres deltagelse. Selvom opgaven med \u201dden \u00e5bne skole\u201d rummer udfordringer viser m\u00f8det, at opgaven godt kan l\u00f8ses med gode ideer og ved at l\u00e6re af hinandens erfaringer. Nu overg\u00e5r det videre arbejde med at f\u00f8re \u201dden \u00e5bne skole\u201d ud i livet til den enkelte skole, og fra udvalget vil vi \u00f8nske skoleledelserne god arbejdslyst med inspiration fra det afholdte m\u00f8de. Skoleafdelingen har efter m\u00f8det udsendt en deltagerliste, s\u00e5 der er mulighed for at kontakte hinanden og diskutere erfaringerne mellem skoler og foreningerne. Erfaringerne fra de enkelte skoler vil l\u00f8bende blive indrapporteret til skoleafdelingen, s\u00e5 de videre erfaringer kan deles. \n\n"}