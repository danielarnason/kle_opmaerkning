{"classes":[{"id":"14.00.00","title":"Beredskab i almindelighed"}],"title":"Deltidsbrandmand Andr\u00e9 M\u00f8ller d\u00f8d i ulykke","text":" Den 44 \u00e5rige deltidsbrandmand Andr\u00e9 M\u00f8ller fra Brand og Redning Djurslands afdeling i Ebeltoft d\u00f8de s\u00f8ndag i en ulykke i forbindelse med en udrykning til en g\u00e5rdbrand. De involverede brandm\u00e6nd blev i g\u00e5r debriefet og tilbydes i dag krisehj\u00e6lp ved et opsamlingsm\u00f8de for de frivillige brandm\u00e6nd. Formand for beredskabet borgmester Claus Wistoft kondolerer p\u00e5 Nord- og Syddjurs Kommuners vegne. Ulykken skete s\u00f8ndag, da en tankbil k\u00f8rte af vejen ved en udrykning til en g\u00e5rdbrand. Den 44 \u00e5rige deltidsbrandmand Andr\u00e9 M\u00f8ller var dr\u00e6bt p\u00e5 stedet. Formand for det f\u00e6lleskommunale beredskab p\u00e5 Djursland, borgmester Claus Wistoft udtaler: - Jeg er utrolig ked af at h\u00f8re om den tragiske ulykke, og vil gerne kondolere p\u00e5 vegne af byr\u00e5dene i Nord- og Syddjurs Kommuner. Mine tanker g\u00e5r i dag f\u00f8rst og fremmest til hans familie, venner og kollegaer som har lidt et stort tab. Vi skylder alle en stor tak til de frivillige brandm\u00e6nd i beredskabet p\u00e5 Djursland for den indsats, de yder dag og nat, \u00e5ret rundt for vores sikkerhed. Det er ikke en indsats uden risiko, som vi nu tragisk har set, og jeg vil gerne opfordre alle til at st\u00f8tte op om jeres lokale brandm\u00e6nd. Beredskabschef Leif Bang udtaler: - F\u00f8rst og fremmest vil jeg kondolere Andr\u00e9s familie, som har lidt et stort tab. Andr\u00e9 var en dygtig og afholdt kollega, som ydede en stor indsats i beredskabet. Brand og Redning Djursland har tilbudt de efterladte hj\u00e6lp og st\u00f8tte i den meget sv\u00e6re tid. B\u00e5de jeg og alle brandm\u00e6nd p\u00e5 Djursland er naturligvis meget ber\u00f8rte af ulykken. De involverede brandm\u00e6nd deltog i g\u00e5r aftes i en debriefing omkring ulykken, og de samles igen i dag, hvor vi ogs\u00e5 tilbyder krisehj\u00e6lp. Andr\u00e9 M\u00f8ller var 44 \u00e5r og teknisk serviceleder p\u00e5 Ebeltoft Skole. \n\n"}