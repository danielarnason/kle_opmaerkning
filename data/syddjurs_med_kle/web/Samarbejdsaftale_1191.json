{"classes":[{"id":"27.15.12","title":"Frivilligt socialt arbejde"}],"title":"Samarbejdsaftale","text":" Samarbejdsaftale vedr. frivilligt socialt arbejde i Syddjurs kommune (Ny aftale ultimo juni 2009) If\u00f8lge den sociale servicelov ( 18, tidligere 115) har kommunerne pligt til at samarbejde med frivillige sociale organisationer, der udf\u00f8rer socialt arbejde. Kommunen afs\u00e6tter \u00e5rligt et bel\u00f8b til st\u00f8tte af frivilligt socialt arbejde. Rammerne for samarbejdet fasts\u00e6ttes i den enkelte kommune. Frivillighedsnetv\u00e6rk og Frivillighedsr\u00e5d I Syddjurs Kommune foreg\u00e5r samarbejdet om frivilligt socialt arbejde gennem et frivillighedsnetv\u00e6rk og et Frivillighedsr\u00e5d. Foreninger, grupper og enkeltpersoner i Syddjurs Kommune, som udf\u00f8rer frivilligt socialt arbejde, kan tilmelde sig kommunens frivillighedsnetv\u00e6rk. Der stilles ikke krav om en bestemt organisationsform, vedt\u00e6gter m.v., men der skal v\u00e6re en kontaktperson. Netv\u00e6rket m\u00f8des efter behov mindst \u00e9n gang om \u00e5ret. P\u00e5 \u00e5rets f\u00f8rste m\u00f8de, normalt i f\u00f8rste kvartal, v\u00e6lges et Frivillighedsr\u00e5d blandt netv\u00e6rkets deltagere. Frivillighedsr\u00e5det har syv medlemmer, der er valgt for to \u00e5r, samt to suppleanter, der er valgt for \u00e9t \u00e5r. Genvalg kan finde sted. I begyndelsen af 2007 v\u00e6lges alle syv medlemmer og to suppleanter. Derefter v\u00e6lges i lige \u00e5r tre medlemmer og i ulige \u00e5r fire medlemmer. Frivillighedsr\u00e5det konstituerer sig selv med formand og n\u00e6stformand. Ved valget af Frivillighedsr\u00e5d tilstr\u00e6bes en ligelig repr\u00e6sentation af foreninger og grupper, der arbejder med tre hovedgrupper for det frivillige sociale arbejde: - \u00c6ldre - B\u00f8rn og unge - Andre (humanit\u00e6re foreninger, sygdomsforeninger, handicapgrupper, grupper p\u00e5 flygtningeomr\u00e5det m.v.) Frivillighedsr\u00e5det kan betragtes som frivillighedsnetv\u00e6rkets forretningsudvalg og er kommunens samarbejdspartner, blandt andet ved fordeling af \u00f8konomisk st\u00f8tte. Kommunen stiller administrativ og faglig bistand til r\u00e5dighed for Frivillighedsr\u00e5det. Et medlem af byr\u00e5dets udvalg for plan, udvikling og kultur kan tilforordnes Frivillighedsr\u00e5det og deltage i r\u00e5dets m\u00f8der. Frivillighedsnetv\u00e6rkets og Frivillighedsr\u00e5dets opgaver Samarbejdet mellem kommunen og frivillighedsnetv\u00e6rket\/Frivillighedsr\u00e5det har til form\u00e5l at styrke og udvikle det frivillige sociale arbejde i Syddjurs. Dette b\u00f8r ske i samspil med Folkeoplysningsudvalget og tilsvarende kommunale instanser, der bygger p\u00e5 borgerinddragelse. Frivillighedsnetv\u00e6rket og Frivillighedsr\u00e5det er forum for dialog mellem kommunen, foreninger og borgere, der er engageret i frivilligt socialt arbejde. Det er i denne dialog vigtigt at v\u00e6rne om det frivillige arbejdes s\u00e6rlige v\u00e6rdier og arbejdsmetoder, samtidig med at det offentliges grundl\u00e6ggende ansvar for at bidrage til l\u00f8sning af sociale og sundhedsm\u00e6ssige problemer fastholdes. Frivillighedsr\u00e5det er kommunens sparringpartner i udviklingen af sociale og sundhedsfremmende tilbud til borgere, foreninger og andre grupper, og r\u00e5det kan selv tage initiativ til konkrete projekter og arrangementer. Frivillighedsr\u00e5det har sammen Syddjurs Kommune udarbejdet en politik for det frivillige sociale arbejde, med retningslinjer for, hvad der kan ydes \u00f8konomisk tilskud til. Hent Politikken her St\u00f8tte til frivilligt socialt arbejde Syddjurs Kommune modtager fra staten et \u00e5rligt bel\u00f8b til st\u00f8tte af frivilligt socialt arbejde. P\u00e5 dette grundlag yder kommunen \u00f8konomisk st\u00f8tte efter ans\u00f8gning til foreninger, grupper og enkeltpersoner, som udf\u00f8rer frivilligt socialt arbejde. Der ydes f\u00f8rst og fremmest tilskud til aktiviteter, hvor borgere i Syddjurs Kommune er m\u00e5lgruppe. Ans\u00f8gninger om tilskud indkaldes en gang om \u00e5ret ved annoncering i lokale blade og p\u00e5 kommunens internet-hjemmeside. Ved annonceringen oplyses et samlet rammebel\u00f8b, der forventes uddelt. Ans\u00f8gningsfrist er den 15. oktober for det n\u00e6stkommende \u00e5r. Der kan bruges et s\u00e6rligt ans\u00f8gningsskema, som kan f\u00e5s hos kommunen eller hentes p\u00e5 kommunens hjemmeside. Ans\u00f8gningen skal indeholde en kortfattet beskrivelse af det frivillige sociale arbejde man vil udf\u00f8re, et budget for de planlagte aktiviteter og en angivelse af, hvor mange penge man s\u00f8ger om. Hvis der samtidig s\u00f8ges om \u00f8konomisk st\u00f8tte til den p\u00e5g\u00e6ldende aktivitet fra anden side, skal ans\u00f8gningen indeholde en bem\u00e6rkning herom. Tilskud bevilges af byr\u00e5dets Udvalg for Plan, udvikling og kultur efter indstilling fra Frivillighedsr\u00e5det. Bevilgede tilskud kan normalt udbetales, f\u00f8r de ans\u00f8gte aktiviteter er gennemf\u00f8rt. N\u00e5r tilskuddet er anvendt, skal der inden en rimelig frist indsendes en kortfattet redeg\u00f8relse for, hvordan den p\u00e5g\u00e6ldende aktivitet er gennemf\u00f8rt, og hvordan pengene er brugt. Hertil kan anvendes et s\u00e6rligt skema, der kan f\u00e5s hos kommunen. Frivilligcentre i Syddjurs Kommunen bist\u00e5r i forn\u00f8dent omfang med at stille egnede lokaler og samlingssteder gratis til r\u00e5dighed for lokale foreninger og grupper, der udf\u00f8rer frivilligt socialt arbejde. Dette kan ske ved etablering af et eller flere frivilligcentre i forbindelse med eksisterende og kommende aktivitetshuse, borgerhuse eller lignende i kommunen. En vigtig opgave for Frivillighedsr\u00e5det, i samspil med relevante kommunale instanser er at tage stilling til, i hvilket omfang forslaget om frivilligcentre kan realiseres. Dette forslag kan danne grundlag for n\u00e6rmere retningslinjer for Frivillighedsr\u00e5dets arbejde og kompetence, som udarbejdes snarest muligt, s\u00e5 der kan afholdes valg af Frivillighedsr\u00e5d i begyndelsen af 2007. Disse retningslinjer b\u00f8r evalueres l\u00f8bende og evt. revideres senest i 2008. Forslaget er udarbejdet af en arbejdsgruppe med repr\u00e6sentanter for lokale foreninger, som udf\u00f8rer frivilligt socialt arbejde i Syddjurs: Rasmus Poulsen, Kolind Pensionistforening, Midtdjurs Kaj Udengaard, Motionsforeningen Samson, Midtdjurs Bj\u00f8rn Helmer, \u00c6ldre Sagen, Ebeltoft Bent S\u00f8ndergaard, OK klubben i Ebeltoft Lise Legarth, Flygtningevennerne i R\u00f8nde Karin Bech, Dansk R\u00f8de Kors, R\u00f8nde Jesper Wolsg\u00e5rd, FDF M\u00f8rke, Rosenholm Niels Vider\u00f8, Kr\u00e6ftens Bek\u00e6mpelse, Rosenholm\/Syddjurs \n\n"}