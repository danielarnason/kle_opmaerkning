{"classes":[{"id":"04.10.00","title":"Kommunale skove i almindelighed"}],"title":"Ideer til udvikling af de kommunale skove ","text":" Muligheden for at komme med indl\u00e6g er midlertidig udsat pga ny hjemmeside. Familiebehandler Som initiativtager til den eksisterende Hundelegestue , som vi p.t. afholder p\u00e5 markjordene bag Boeslum strand, har jeg opdaget et gigantisk behov for et omr\u00e5de, hvor vi hundeejere kan lade vore dyr l\u00f8be frit og socialisere sig med andre hunde. Hver s\u00f8ndag formiddag samles 40-50 hunde med ejere (jvf. artikel i Coop s blad Samvirke, Maj udgaven), s\u00e5 det er en god indikator for udnyttelsen af et fremtidigt fristed. Samtidig er vi klar over at andre kan f\u00f8le sig generede af s\u00e5 mange hunde samlet p\u00e5 et sted, derfor ser vi frem til at kommunen peger p\u00e5 et omr\u00e5de, hvor vores dyr kan udfolde sig frit. Alternativt til et skovomr\u00e5de (hvor det vilde dyreliv kunne blive generet), kunne jeg pege p\u00e5 kommunens g\u00e5rd Bakkely p\u00e5 Elseg\u00e5rdevej. Her har tidligere v\u00e6ret afholdt hundetr\u00e6ning, og vi kunne m\u00e5ske f\u00e5 lov at bruge omr\u00e5det om s\u00f8ndagene? Det er tilbagetrukket fra trafik og isoleret fra naboer. Idet jeg h\u00e5ber p\u00e5 en positiv tilbagemelding. Venlig hilsen Tonie Hansen Oprettet af Tonie Hansen den 24. maj kl. 14:27 Anvendelse og udvikling af de kommunale skove Jagtforeningernes Kommunale F\u00e6llesr\u00e5d Syddjurs Kommune Juli 2010 Syddjurs Kommune. Udvalget for Natur, Teknik og Milj\u00f8. c\/o Natur- og Milj\u00f8forvaltningen. R\u00e5dhuset, Lundbergsvej 2, 8400 Ebeltoft. Vedr.: Anvendelse og udvikling af de kommunale skove. Udvalget har bedt om borgernes id\u00e9er til anvendelsen og udviklingen af de kommunalt ejede skove, prim\u00e6rt de byn\u00e6re skove omkring Ebeltoft. Det finder vi positivt, og som en af de st\u00f8rste lokale, gr\u00f8nne organisationer (om ikke den st\u00f8rste) med over 1200 medlemmer vil vi hermed gerne fremkomme med nogle betragtninger herom. Indledningsvis kan man m\u00e5ske godt tillade sig at betragte dette som et ekstra lag fl\u00f8deskum p\u00e5 en lagkage, der i forvejen er godt fyldt med creme og syltet\u00f8j , - al den stund at borgerne i vid udstr\u00e6kning har lovf\u00e6stede rettigheder til f\u00e6rdsel og ophold i skovene, til fods, p\u00e5 cykel, p\u00e5 hest, med hund (i snor) og med barnevogn osv.. N\u00e5r bortses fra den svenske allemandsret er Danmark vel et af de lande, der er l\u00e6ngst fremme p\u00e5 dette felt. Men det er jo ikke ensbetydende med, at det ikke kan blive endnu bedre, hvilket vi vil vende tilbage til. F\u00f8rst og som det grundl\u00e6ggende vil vi dog pege p\u00e5, at der fortsat b\u00f8r ske en jagtlig udnyttelse af ressourcerne i de kommunale skove. Jagt er en naturlig del af naturforvaltningen, jagt styrker naturen og biodiversiteten gennem naturpleje og forvaltning. Ligesom kommunen stiller idr\u00e6ts- og kulturfaciliteter til r\u00e5dighed for andre dele af foreningslivet i kommunen, b\u00f8r den jagtlige udnyttelse af de kommunale skove ogs\u00e5 v\u00e6re forbeholdt de lokale, organiserede j\u00e6gere. Det er der flere grunde til. Medens mange af de andre tilbud til foreningslivet er udgiftskr\u00e6vende for kommunen, er jagtudnyttelsen indt\u00e6gtsgivende. Hertil kommer de vildtforvaltningsm\u00e6ssige og kulturbevarende v\u00e6rdier, muligheden for uddannelse af nyj\u00e6gere og den rekreative v\u00e6rdi, der p\u00e5 denne m\u00e5de tilbydes denne del af Kommunens borgere. Aktuelt er jagten i de kommunale skove omkring Ebeltoft udlejet til Ebeltoft Jagtselskab og et mindre areal p\u00e5 \u00d8er er udlejet til Elsegaarde Jagtforening. JKF Syddjurs anbefaler dette fortsat, da det tilgodeser ovenn\u00e6vnte form\u00e5l. I denne forbindelse skal ogs\u00e5 bem\u00e6rkes, at Ebeltoft Jagtselskab har haft jagtretten i de p\u00e5g\u00e6ldende skove i 108 \u00e5r! Jagten er altid blevet drevet i stor harmoni og samh\u00f8righed med de \u00f8vrige borgere. Jagttrykket er minimalt og skovene lukkes ikke for andre, n\u00e5r der er jagt, - men af hensyn til andre bes\u00f8gende g\u00f8res naturligvis opm\u00e6rksom p\u00e5, at der er jagt i skoven i dag. Jagtselskabet samarbejder med andre foreninger, s\u00e5ledes at der ikke sker sammenfald af aktiviteter og udsender i den forbindelse hvert \u00e5r over 30 breve til andre foreninger og brugere, med oplysning om hvilke datoer, der er jagt p\u00e5 hvilke arealer. JKF Syddjurs ser gerne, at der tilbydes jagt og mulighed for regulering af invasive arter (som f.eks. r\u00e5ger, mink og m\u00e5rhund) til lokale jagtforeninger p\u00e5 andre kommunalt ejede arealer, der ikke n\u00f8dvendigvis beh\u00f8ver at v\u00e6re deciderede skovomr\u00e5der, men mere almindelige naturomr\u00e5der , landbrugsarealer og lignende, - og kan i den forbindelse eksempelvis pege p\u00e5 S\u00f8nderholm ved Hornslet og til regulering evt. omr\u00e5det ved crossbanen ved Kolind og det kommunale skovareal ved Thorsager. Lidt om \u00f8vrige aktiviteter i skovene : Som bekendt st\u00e5r Elsegaarde Jagtforening og Ebeltoft Jagtselskab i f\u00e6llesskab og i godt samarbejde med Syddjurs Kommune og andre naturbrugere som arrang\u00f8rer af Skovens Dag i de byn\u00e6re skove omkring Ebeltoft. Et arrangement, der \u00e5rligt tiltr\u00e6kker 300-400 borgere, der f\u00e5r en god oplevelse og indsigt i skovens liv . JKF Syddjurs ser det som meget v\u00e6rdifuldt, at dette kommer nedefra og fra de praktisk ud\u00f8vende naturbrugere selv frem for mere bel\u00e6rende tiltag ovenfra . JKF Syddjurs anbefaler derfor p\u00e5 det varmeste, at dette \u00e5rligt tilbagevendende arrangement forts\u00e6ttes p\u00e5 denne m\u00e5de. Hvis vi skulle komme med forslag til andre aktiviteter, der kunne bibringe den ikke-jagende del af kommunens borgere (mere) indsigt i naturens sammenh\u00e6nge, kunne vi anbefale, at Kommunen mod en kompensation i jagtlejen bad jagtlejeren om at arrangere en \u00e5rlig publikumsjagt. Dette praktiseres i dag i st\u00f8rre og st\u00f8rre udstr\u00e6kning af is\u00e6r Skov- Naturstyrelsen i de statsejede skove og er blevet en overm\u00e5de stor succes. Vel vidende, at der allerede er etableret flere naturstier i de byn\u00e6re skove omkring Ebeltoft kan vi anbefale, at der etableres flere s\u00e5danne, hvis der er et reelt behov herfor, - meget gerne ogs\u00e5 i de \u00f8vrige kommunalt ejede, mindre skovomr\u00e5der i den \u00f8vrige del af kommunen. S\u00e5danne stier b\u00f8r etableres, hvor det ikke forstyrrer kerneomr\u00e5der og s\u00e5ledes at der sikres forstyrrelsesfrie omr\u00e5der for vildtet. I s\u00e6rdeleshed anbefaler vi, at der anl\u00e6gges n\u00e6rmere bestemte mountain-bike-ruter, s\u00e5ledes at de \u00f8vrige skovomr\u00e5der friholdes herfor. Dette fordi erfaringer viser, at vildtet er meget f\u00f8lsomt overfor forstyrrelser netop fra cyklister, da disse ofte kommer lydl\u00f8st meget t\u00e6t p\u00e5 vildtet, med stor stressp\u00e5virkning af vildtet til f\u00f8lge. Hvis vildtet derimod finder ud af, at denne form for forstyrrelse finder sted p\u00e5 n\u00e6rmere bestemte omr\u00e5der, viser erfaringerne ogs\u00e5, at vildtet v\u00e6nner sig til det. Vi er ogs\u00e5 vidende om, at der fra andre brugeres side er \u00f8nsker om f.eks. hundeskove og om primitive lejrpladser. JKF Syddjurs kan anbefale, at der i yderomr\u00e5der af skovomr\u00e5der i umiddelbar n\u00e6rhed af t\u00e6ttere bebyggelse kan anl\u00e6gges hundeskove. I den forbindelse kan eksempelvis peges p\u00e5 Nordre Plantage, \u00d8stre Plantage og Sparres Jorder som muligheder. For os at se fordrer dette dog ogs\u00e5, at der er et reelt behov herfor, da det vil v\u00e6re forbundet med omkostninger til hegning m.v.. En eventuel primitiv lejrplads anbefales etableret kystn\u00e6rt, eksempelvis p\u00e5 Ahl, og gerne i forbindelse med etablering af en s\u00f8s\u00e6tningsrampe. Etableringen b\u00f8r v\u00e6re t\u00e6t p\u00e5 offentlig vej, og der b\u00f8r etableres sanit\u00e6re faciliteter. Endelig anbefaler vi, at der i forhold til f\u00e6rdsel i skovene og med henvisning til Naturbeskyttelses-loven informeres omkring regler ved hj\u00e6lp af skiltning p\u00e5 flere sprog, - gerne ogs\u00e5 i form af foldere. Med venlig hilsen Jagtforeningernes Kommunale F\u00e6llesr\u00e5d i Syddjurs Kommune Ole H. Andreasen Reidar L\u00e6n\u00f8 formand n\u00e6stformand\/Gr\u00f8nne R\u00e5ds repr\u00e6sentant Oprettet af Jagtforeningernes Kommunale F\u00e6llesr\u00e5d, Syddjurs den 12. juli kl. 14:10 shelters Jeg syntes, at vi i Syddjurs kan opstille nogle sheltres og lave et kort, s\u00e5 man som borger kan finde dem og blive lokket ud i naturen. Gerne sammen med et kort over cykelruter\/g\u00e5 ture, lidt som det findes i Norddjurs. Det ville v\u00e6re perfekt hvis der blev lavet et f\u00e6lles kort over hele Djursland, s\u00e5 b\u00e5de vi som borgere og turister kan se naturen som en helhed. Se evt. link http:\/\/syddjurs.lokalavisen.dk\/naturelskere-har-faaet-shelters-\/20100713\/artikler\/707139681 http:\/\/www.norddjurs.dk\/media\/folder_shelters_2010.pdf Oprettet af Klaus T. Mogensen den 13. juli kl. 13:53 Skov Til Syddjurs Som medarbejder p\u00e5 turistbureauet i R\u00f8nde, kan jeg oplyse om at noget af det turisterne sp\u00f8rger efter er en legeplads i gr\u00f8nne omr\u00e5der. Det er en mangel p\u00e5 hele Djursland. Vi har en side med overnatning i det fri. Der kunne sagtens fyldes noget mere med. Nogle af de vandrestier vi allerede har, er desv\u00e6rre s\u00e5 d\u00e5rligt holdt, s\u00e5 vi m\u00e5 h\u00e5be at de nye bliver bedre holdt. Udover det vil jeg anbefale Syddjurs kommune at tale med Destination Djursland, n\u00e5r vi taler om nye kort over omr\u00e5det. Oprettet af Kirsten Semberg den 27. juli kl. 12:08 De kommunale skove. Hvor ligger de? Nu sp\u00f8rger kommunen om gode ideer til offentlighedens f\u00e6rden i de kommunale skove. Men hvor ligger de? Jeg har s\u00f8gt p\u00e5 hjemmesiden og intet fundet. Som bosiddende i Hornslet vil det ikke undre mig, om de fleste er beliggende i Ebeltoftomr\u00e5det. Mon jeg kunne f\u00e5 et links til beliggenheden og st\u00f8rrelsen af de 11 skove? Oprettet af Torsten Klein Mikkelsen, Hornslet Distriktsr\u00e5d den 28. juli kl. 15:16 Pensionist Det ville v\u00e6re en god ting at udl\u00e6gge arealer i nogle af skovene med indhegning, s\u00e5 de kunne fungere som hundeskove. Det er noget som alle hundeejere savner, s\u00e5 kunne man samtidig d\u00e6mme op for de mange overtr\u00e6delse med l\u00f8sg\u00e5ende hunde i skoven. mvh. H Thelin Oprettet af Hans Thelin den 29. juli kl. 10:44 Friluftsliv Jeg er flittig bruger af Shelterpladser landet over og jeg kan kun tilslutte mig flere Shelterpladser i kommunen. Disse b\u00f8r ligge i tilpas afstand fra p-plads (100-500m) og evt. kombineret med et Muldtoilet. St\u00f8rre b\u00e5lhytter eller pavilloner vil og v\u00e6re et aktiv, der b\u00e5de vil kunne bruges af Foreninger, Firmaer og Private. Jeg vil ogs\u00e5 foresl\u00e5 at der etableres O-l\u00f8bs ruter og Mountainbike ruter. Oprettet af Rasmus Thun J\u00f8rgensen den 30. juli kl. 19:07 MountainBike ruter Det kunne v\u00e6re rart med nogle markerede MTB spor. Det kunne v\u00e6re med til at holde rytterne de steder der m\u00e5 k\u00f8res, og derved undg\u00e5 uheldige episoder med fodg\u00e6ngere, hunde og heste. I kan evt se hvordan det fungerer i Marselisborgskovene. Hvor i det nord\/vestlige syddjurs er der kommunale skove, Hornslet - \u00c5dalen omr\u00e5det? Kan i evt l\u00e6gge et kort online? Oprettet af Tommy Pedersen den 15. august kl. 21:08 B\u00e6nke og affaldskurve - Ahl Skov og strand Det kunne v\u00e6re rart med nogle b\u00e6nke langs strandstien og i skoven; samt affaldsstativer ved alle P-pladser. Oprettet af Lene Brath den 27. september kl. 17:36 B\u00e6nke og affaldskurve - Ahl Skov og strand #2 Det kunne v\u00e6re rart med nogle b\u00e6nke langs strandstien og i skoven; samt affaldsstativer ved alle P-pladser. Oprettet af Lene Brath den 27. september kl. 17:37 agility for masserne Ville det ikke v\u00e6re smart at oprette en agility bane ved side af de 2 indelukkede luftningsarealer som er i hunde skoven i Ebeltoft. Det kr\u00e6ver et stykke plan jord uden tr\u00e6er p\u00e5 50 * 40 meter nogle forhindringer og vupti s\u00e5 han man et sted hvor hunde kan \u00f8ve sig og blive luftet. Oprettet af morten sejersen den 12. juni kl. 08:37 \n\n"}