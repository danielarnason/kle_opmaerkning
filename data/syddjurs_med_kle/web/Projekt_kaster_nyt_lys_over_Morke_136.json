{"classes":[{"id":"01.11.20","title":"Omr\u00e5defornyelse"}],"title":"Projekt kaster nyt lys over M\u00f8rke","text":" Som en del af den kommende omr\u00e5defornyelse af M\u00f8rke Bymidte vil Syddjurs Kommune nu s\u00e6tte ekstra lys p\u00e5 M\u00f8rke med et nyt image og brand for byen. Regeringens landdistriktspulje har givet 150.000 kr. til projektet. M\u00f8rkes image er i dag forbundet med byens historie som stationsby. Men byens fine tilg\u00e6ngelighed og n\u00e6rhed til \u00c5rhus, med de mange kulturtilbud s\u00e5vel som de mange arbejdspladser i omr\u00e5det taler for stedet som en attraktiv tilflytter by. Behovet for at tegne et nyt ansigt er derfor aktuelt. Nyt Lys i M\u00f8rke skal sammen med omr\u00e5defornyelsen g\u00f8re M\u00f8rke mere attraktiv at bo i og tiltr\u00e6kke nye tilflyttere. Omr\u00e5defornyelsen betyder en renovering af byens hovedgade, stationsomr\u00e5de og de gr\u00f8nne omr\u00e5der, og p\u00e5 baggrund af et st\u00e6rkt \u00f8nske hos borgerne og foreningerne i M\u00f8rke, skal Nyt Lys i M\u00f8rke sikre udvikling af et nyt image og brand for byen. Udvalgsformand for plan, udvikling og kultur Kirstine Bille udtaler: - Det er vigtigt, at der b\u00e5de f\u00f8r under og efter omr\u00e5defornyelsen af M\u00f8rke igangs\u00e6ttes initiativer og projekter, der kan l\u00f8fte byens image og brand. Derfor er jeg glad for, at regeringens landdistriktspulje st\u00f8tter projektet med deres tilskud p\u00e5 150.000 kr.. Vi vil nu f\u00e5 bedre mulighed for at markedsf\u00f8re den nye by, som bliver resultatet af omr\u00e5defornyelsesprojektet af M\u00f8rke. Projektet vil k\u00f8re sidel\u00f8bende med omr\u00e5defornyelsen, som igangs\u00e6ttes i 2015. For yderligere oplysninger kontakt Alette Lena Skov-Hansen p\u00e5 telefon 87 53 50 58 \/ 20 46 25 22 eller via mail alsh@syddjurs.dk \n\n"}