{"classes":[{"id":"20.00.00","title":"Kulturvirksomhed i almindelighed"}],"title":"Arkitektur for b\u00f8rn i Syddjurs Kommune","text":" B\u00f8rn og arkitektur hvorfor nu det? Det handler om vores dagligdag og om hvordan og hvorfor rum, huse og byer er indrettet p\u00e5 en bestemt m\u00e5de, for m\u00e5ske det skulle v\u00e6re helt anderledes ? Fem store takser med masser af konkret lege-grej og inspiration til at blive introduceret til arkitektur er p\u00e5 vej til Syddjurs Bibliotekerne. Det er mobilt, gratis og super sjovt, fort\u00e6ller b\u00f8rnekulturkoordinator Maria Nyg\u00e5rd, afdelingen for Kultur og Udvikling i Syddjurs Kommune. Alle kan v\u00e6re med og der kan skrues op og ned for det avancerede, f.eks. er der mulighed for at g\u00f8re brug af de Ipads som alle skoleb\u00f8rn i Syddjurs Kommune nu besidder og som kan blive et redskab til at arbejde med arkitektur og film, men man kan ogs\u00e5 bare kaste sig over byggeelementerne og skabe rum og figurer med dem, forklarer hun. Udover byggelementerne kaldet KLAKX indeholder tasken ogs\u00e5 spillekort med ideer og opgaver til, hvordan man kan arbejde med byggelementerne og f\u00e5 \u00f8jnene op for, hvad arkitekturen er for en st\u00f8rrelse. Syddjurs Kommune disponerer nu over 5 tasker, der alts\u00e5 gratis kan l\u00e5nes fra begyndelsen af marts p\u00e5 Syddjurs Bibliotekerne af b\u00f8rnehaver, skoler, SFOer og andre der arbejder med b\u00f8rn i alderen 3-14 \u00e5r. Vi t\u00e6nker meget i mobile tilbud til b\u00f8rn og deres voksne, fordi kulturtilbud skal v\u00e6re let tilg\u00e6ngelige, da det ellers kan blive en umiddelbart stopklods for at ops\u00f8ge de muligheder der er, n\u00e5r det handler om b\u00f8rn og kultur, s\u00e5 med muligheden for at l\u00e5ne en taske med hjem i institutionen eller klassev\u00e6relset, h\u00e5ber vi at flere vil give sig i kast med tilbuddet, siger b\u00f8rnekulturkoordinatoren. Det er Syddjurs Kommunes samarbejde med Kulturring \u00d8stjylland, der har muliggjort indk\u00f8b af de fem tasker. Derudover f\u00f8lger en gratis workshop for l\u00e6rere og p\u00e6dagoger med arkitekt og udvikler af KLAKX Stephan Gustin, der vil blive afholdt i marts i R\u00f8nde, hvor der vil v\u00e6re masser af chancer for at f\u00e5 fingrene i materialerne og f\u00e5 konkret inspiration til at g\u00f8re brug af KLAKX og komme i gang med arbejdet omkring b\u00f8rn og arkitektur. Invitation til at deltage i workshoppen er sendt ud, s\u00e5 nu er det op til l\u00e6rerne og p\u00e6dagogerne at gribe chancen og f\u00e5 gang i tasken sammen med b\u00f8rnene. \n\n"}