{"classes":[{"id":"00.22.04","title":"Udvalg, bestyrelser mv. - kommuners styrelse"}],"title":"Distriktsr\u00e5d i Syddjurs Kommune","text":" Skab \u00e9n f\u00e6lles stemme i dit lokalomr\u00e5de \u2013 og tal med \u00e9n st\u00e6rk stemme i Syddjurs Kommune. Hvad er et distriktsr\u00e5d? Distriktsr\u00e5d er lokalomr\u00e5dernes taler\u00f8r og stemme i byr\u00e5det og administrationen i Syddjurs Kommune. I fremtiden vil der v\u00e6re l\u00e6ngere mellem lokalpolitikerne, som kan b\u00e6re et lokalomr\u00e5des sag ind i Byr\u00e5dssalen. Der kan alts\u00e5 synes l\u00e6ngere fra lokalomr\u00e5det til Byr\u00e5det, og lokalomr\u00e5derne kan opleve mangel p\u00e5 n\u00e6rhed og risiko for at blive glemt. Distriktsr\u00e5det kan formidle lokalomr\u00e5dets holdninger til emner, som ber\u00f8rer f\u00e5 eller alle borgere \u2013 p\u00e5 baggrund af diskussioner og debat, hvor man finder frem til de forskellige holdninger eller eventuelt en f\u00e6lles holdning. Distriktsr\u00e5det kan ogs\u00e5 v\u00e6re det sted, hvor der skabes f\u00e6lles fodslag om aktuelle emner eller f\u00e6lles opbakning, ejerskab og forst\u00e5else for en ide. Er der f.eks. planer om at flytte en 7. klasse i den lokale skole, skal det afklares om der er behov for hallens \u00e5rlige for\u00e5rsmesse eller tages stilling til idr\u00e6tsforeningens \u00f8nske om en ny legeplads i omr\u00e5det \u2013 kan det v\u00e6re en fordel at st\u00e5 sammen i omr\u00e5det og udveksle erfaringer og viden. Distriktsr\u00e5dene kan p\u00e5 den m\u00e5de bidrage til at lokalomr\u00e5derne styrkes. Et distriktsr\u00e5d d\u00e6kker et lokalomr\u00e5de, der svarer til et skoledistrikt. Hvem er med i et distriktsr\u00e5d? Distriktsr\u00e5det best\u00e5r af repr\u00e6sentanter for alle lokalomr\u00e5dets akt\u00f8rer, der har en interesse i lokalomr\u00e5dets ve og vel: foreninger, institutioner og virksomheder. Det er foreninger, institutioner m.v. der er medlemmer af distriktsr\u00e5det, og som sender repr\u00e6sentanter til f\u00e6llesm\u00f8der med en stemme pr. repr\u00e6senterede medlem (forening, virksomhed eller institution .) Hvilke opgaver kan et distriktsr\u00e5d tage sig af? Distriktsr\u00e5det m\u00f8des, n\u00e5r der er behov for lokalomr\u00e5dets stemme, og n\u00e5r der er behov for gensidig erfaringsudveksling eller ideudvikling. Diskussion af overordnede sp\u00f8rgsm\u00e5l Det kan v\u00e6re relevant at diskutere sp\u00f8rgsm\u00e5l som: Hvad har betydning for at vi bor her? Hvad mener vi er unikt for vores lokalomr\u00e5de? Hvad vil vi gerne bevare og v\u00e6rne om i vores lokalomr\u00e5de? Hvad vil vi gerne have at vort lokalomr\u00e5de er kendt for? Hvad er den lokale identitet i lokalomr\u00e5det? Plan- og udviklingsopgaver i kommunen Distriktsr\u00e5det kan inddrages som lokalomr\u00e5dets \u201dstemme\u201d over for kommunen og andre offentlige myndigheder i forbindelse med konkrete opgaver \u2013 f.eks. ved: Udarbejdelse af lokalplan Kortl\u00e6gning af lokalomr\u00e5dets udviklingspotentialer: - Hvilke erhvervsvirksomheder, foreninger, turistattraktioner og faciliteter findes i lokalomr\u00e5det? - Hvordan er borgernes alders-, uddannelses- og erhvervssammens\u00e6tning? Udarbejdelse af lokal udviklingsstrategi Udarbejdelse af kommuneplan Lokal identitetsdannelse Distriktsr\u00e5det kan v\u00e6re med til at styrke den lokale identitet ved at v\u00e6re bevidst om at styrke v\u00e6rdierne i lokalomr\u00e5det. For at fremme den lokale identitetsdannelse og kultur kan distriktsr\u00e5det ans\u00f8ge kommunen (Omr\u00e5det for Plan, udvikling og kultur) om midler til at gennemf\u00f8re konkrete initiativer, aktiviteter og tilbud. Se nedenfor vedr. krav ifm. tilskud til distriktsr\u00e5d. Kompetencer. I s\u00e6rlige tilf\u00e6lde kan Byr\u00e5d og andre tildele distriktsr\u00e5d myndighed og kompetencer til at l\u00f8se n\u00e6rmere konkrete opgaver. Hvordan laver vi et distriktsr\u00e5d? Udgangspunktet er, at I har lyst til at st\u00e5 sammen i lokalomr\u00e5det og arbejde sammen. Det er jer, der bestemmer, hvordan, hvorn\u00e5r og hvorfor I vil lave et distriktsr\u00e5d. Der er i princippet ikke regler for, hvordan et distriktsr\u00e5d dannes. Hvis r\u00e5det \u00f8nsker st\u00f8tte er der krav om foreningsdannelse i henhold til Folkeoplysningsloven. Der er udarbejdet et s\u00e6t vejledende vedt\u00e6gter for Distriktsr\u00e5d. Generel vejledning vedr. foreningsdannelse findes her. Tilskud til Distriktsr\u00e5d Foruds\u00e6tning for at f\u00e5 tilskud er flg. at der er dannet en forening, godkendt i ht. folkeoplysningsloven (se hvordan ovenfor) at foreningen har sit eget cvr. nr tilknyttet en Nemkonto at ans\u00f8gningen er baseret p\u00e5 et lokalt samarbejde i lokalomr\u00e5det og der er udpeget en lokal kontaktperson som ansvarlig referenceperson. \n\n"}