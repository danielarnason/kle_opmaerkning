{"classes":[{"id":"01.02.00","title":"Kommuneplanl\u00e6gning og lokalplanl\u00e6gning i almindelighed"}],"title":"Lokalplaner","text":" Lokalplanl\u00e6gning En lokalplan fastl\u00e6gger juridisk bindende bestemmelser for kommunens administration, for grundejere, lejere og brugere med hensyn til den fremtidige anvendelse af det omr\u00e5de, som lokalplanen omfatter. Bestemmelserne kan dreje sig om bebyggelsens art, anvendelse, omfang og udformning, beplantning, vej og stiforhold m.v. Lokalplanen tinglyses p\u00e5 de ejendomme, den omfatter. F\u00f8r en lokalplan kan vedtages, skal der offentligg\u00f8res et forslag. De grundejere, lejere og organisationer, som ber\u00f8res af planen, bliver underrettet om forslaget og f\u00e5r mulighed for at komme med indsigelser og \u00e6ndringsforslag. Offentlighedsfasen varer i mindst 8 uger. Byr\u00e5det tager stillling til tilkendegivelserne, hvorefter lokalplanen kan vedtages endeligt. Dette kan ske i u\u00e6ndret eller i en tilrettet form ud fra de indsigelser og \u00e6ndringsforslag, som Byr\u00e5det har besluttet at im\u00f8dekomme. Lokalplanerne skal udarbejdes i overensstemmelse med kommuneplanen. For omr\u00e5der i kommunen, som ikke er omfattet af lokalplaner, kan der g\u00e6lde en byplanvedt\u00e6gt eller en deklaration, der juridisk og indholdsm\u00e6ssigt svarer til en lokalplan. Enkelte omr\u00e5der i kommunen er ikke omfattet af hverken en lokalplan eller en byplanvedt\u00e6gt. Her l\u00e6gges kommuneplanens bestemmelser til grund for byplanm\u00e6ssig administration af omr\u00e5det. \n\n"}