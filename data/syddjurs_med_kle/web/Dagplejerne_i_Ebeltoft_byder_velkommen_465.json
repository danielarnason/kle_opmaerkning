{"classes":[{"id":"28.09.00","title":"Dagtilbud til b\u00f8rn indtil skolestart i almindelighed"}],"title":"Dagplejerne i Ebeltoft byder velkommen","text":" Dagplejerne i Ebeltoft er 17 engagerede, positive og professionelle dagplejere, der er parate til at give dit barn de bedste rammer og tryghed i de vigtige, f\u00f8rste leve\u00e5r. Vi l\u00e6gger v\u00e6gt p\u00e5 gl\u00e6de, leg, bev\u00e6gelse, oplevelser, kreativitet og sund kost, og vi er alle rustet til den p\u00e6dagogiske opgave gennem l\u00f8bende uddannelse. Deriblandt f\u00f8rstehj\u00e6lp, viden om for tidligt f\u00f8dte, sang og motorik og anerkendende p\u00e6dagogik mv. I dagplejen kan dit barn udvikle sin identitet og potentiale i samspil med andre b\u00f8rn. Vi har et t\u00e6t samarbejde mellem dagplejere, for\u00e6ldre og b\u00f8rn for at skabe trygge rammer for alle. Vi s\u00f8rger for, at der n\u00f8je bliver holdt \u00f8je med barnets udvikling blandt andet gennem p\u00e6dagogiske l\u00e6replaner. Vores legestue I vores legestue har vi indrettet et rum kun for bev\u00e6gelse. Et rum, hvor der er plads til leg, bare t\u00e6er, jubel og buler. Dette for at s\u00e6tte yderligere fokus p\u00e5 motorik og bev\u00e6gelse og styrke barnets sprogudvikling, indl\u00e6ring og sociale trivsel. Her kan vi udfolde os fysisk sammen med b\u00f8rnene p\u00e5 mere plads. Vi er i legestuen i to hold, men vi s\u00f8rger for, at barnet\/for\u00e6ldre kommer til at l\u00e6re alle dagplejerne i Ebeltoft at kende, s\u00e5 det er trygt, hvis det skal i g\u00e6stepleje, n\u00e5r den s\u00e6dvanlige dagplejer er p\u00e5 ferie, kursus eller er syg. Udover at vi m\u00f8des i legestuen, bes\u00f8ger vi hinanden, tager p\u00e5 ture og laver andre aktiviteter p\u00e5 tv\u00e6rs. I Ebeltoft dagpleje kender alle b\u00f8rnene hinanden og dagplejerne. Vi har tilknyttet en sangp\u00e6dagog, der hj\u00e6lper os med at synge og lave musik med b\u00f8rnene, og vi er p\u00e5 pletten, n\u00e5r der er musik og teater p\u00e5 biblioteket. Derudover udforsker vi naturen, s\u00e5 b\u00f8rnene pr\u00f8ver kr\u00e6fter med forskellige sanser p\u00e5 nye kreative m\u00e5der. Her males, tegnes og leges med perler og det styrker deres finmotorik. Og der er dage, hvor vi bare tumler, l\u00e6ser historier og hygger os. Udflugtscykler Dagplejerne i Ebeltoft kan godt lide at komme rundt i omr\u00e5det sammen med b\u00f8rnene, og det har vi nu f\u00e5et ekstra gode muligheder for, da vi har f\u00e5et doneret tre Christianiacykler, hvor der er plads til fire b\u00f8rn. De bliver flittigt brugt, hvad enten vi skal en tur p\u00e5 legepladsen eller rundt i vores dejlige natur. Arrangementer I dagplejen m\u00f8des vi ogs\u00e5 til en r\u00e6kke arrangementer \u00e5ret igennem. Vi holder fastelavn, sommerudflugt, juletr\u00e6sfest, for\u00e6ldrekaffe og vi har stor succes med bedstefor\u00e6ldredage. Dagplejerne i Ebeltoft er en del af SYDDJURS DAGPLEJE hvor grundprincipperne blandt andet er: N\u00e6rv\u00e6r og omsorg i et lille overskueligt milj\u00f8 Tryghed og udvikling i hjemlige omgivelser Personligt engagement Plads til at opleve verden i B\u00f8rnes tempo \n\n"}