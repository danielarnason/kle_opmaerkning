{"classes":[{"id":"01.01.02","title":"Regional udviklingsplanl\u00e6gning"}],"title":"DUR arbejder fortsat for en forl\u00e6ngelse af motorvejen til lufthavnen","text":" Djurslands Udviklingsr\u00e5d arbejder fortsat for en forl\u00e6ngelse af motorvejen til lufthavnen P\u00e5 sit m\u00f8de den 28. februar 2013 dr\u00f8ftede Djurslands Udviklingsr\u00e5d den nyligt offentliggjorte forunders\u00f8gelse af en opgradering af rute 15 mellem L\u00f8gten og Aarhus Lufthavn til motorvej. Djurslands Udviklingsr\u00e5d er glad for rapporten og bakker helhjertet op om en forl\u00e6ngelse af motorvejen til lufthavnen. Forunders\u00f8gelsen af en mulig udbygning og opgradering af rute 15 mellem L\u00f8gten og Aarhus Lufthavn til h\u00f8jklasset vej, det vil sige motorvej, er udarbejdet af Vejdirektoratet i samarbejde med Syddjurs Kommune og Naturstyrelsen. I forunders\u00f8gelsen unders\u00f8ges to forslag. En udbygning af motortrafikvejen til en 2+1 sporet vej p\u00e5 hele str\u00e6kningen eller en udbygning til en 4 sporet motorvej p\u00e5 hele str\u00e6kningen. Forunders\u00f8gelsen sammenfatter, at motortrafikvejen fungerer hensigtsm\u00e6ssigt i dag, men at der frem mod \u00e5r 2020 vil opst\u00e5 tr\u00e6ngselsproblemer i myldretiden i l\u00f8bet af ganske f\u00e5 \u00e5r. Formand for Djurslands Udviklingsr\u00e5d Kirstine Bille udtaler: - I Djurslands Udviklingsr\u00e5d har vi valgt at l\u00e6se forunders\u00f8gelsen med positive briller, og vi bakker fortsat op om en forl\u00e6ngelse af motorvejen frem til Aarhus Lufthavn. Den psykologiske v\u00e6rdi af en motorvej helt til lufthavnen er selvf\u00f8lgelig rigtig stor, men endnu vigtigere er den reelle betydning en udbygning til motorvejen vil have for den fremtidige udvikling af Aarhus Lufthavn som hele regionens lufthavn. Fra Djurslands Udviklingsr\u00e5d peger vi derfor p\u00e5 l\u00f8sningen med den 4 sporede motorvej som den bedste, b\u00e5de for \u00d8stjylland og for lufthavnen. Forunders\u00f8gelsen konkluderer, at en udbygning til 2+1 sporet vej ikke vil give v\u00e6sentlige trafikale forbedringer i relation til trafikafviklingen, mens en udbygning til motorvej derimod vil medf\u00f8re en markant forbedring af trafikkapaciteten i forhold til dagens trafikale situation. Forunders\u00f8gelsen peger ogs\u00e5 p\u00e5, at motorvejen kan have positiv effekt p\u00e5 den generelle erhvervsudvikling i omr\u00e5det. Da der er tale om en udvidelse af en eksisterende motortrafikvej vurderer forunders\u00f8gelsen at udvidelserne generelt kun vil medf\u00f8re f\u00e5 natur-, kultur- og milj\u00f8m\u00e6ssige konflikter. Forunders\u00f8gelsen var en del af en bred politisk trafikaftale i folketinget kaldet Bedre mobilitet vedtaget i november 2010. Forunders\u00f8gelsen behandles videre i Folketingets Transportudvalg. \n\n"}