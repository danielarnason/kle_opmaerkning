{"classes":[{"id":"01.05.00","title":"Naturbeskyttelse i almindelighed"}],"title":"Fiskene boltrer sig i Skod \u00c5","text":" Fiskene boltrer sig i Skod \u00c5 Bestanden er blevet 15 gange st\u00f8rre efter milj\u00f8indsats. Syddjurs Kommune har i samarbejde med Norddjurs Kommune forbedret milj\u00f8forholdene for fiskene og sm\u00e5dyrene i Skod \u00c5. Fiskebestanden er blevet 15 gange st\u00f8rre efter fiskene fik bedre muligheder for at gyde. Milj\u00f8indsatsen omkring Skod \u00c5 b\u00e6rer nu for alvor frugt. En opt\u00e6lling har netop vist, at der er mange \u00f8rreder i vandet. Fiskene har f\u00e5et bedre gydebetingelser efter store m\u00e6ngder sand og mudder blev erstattet med grus og sten i for\u00e5ret 2011. I forbindelse med, at en opstemning af \u00e5en blev fjernet umiddelbart opstr\u00f8ms Pederstrup Bro, blev 30 centimeter sand og mudder opgravet p\u00e5 en 100 meter lang str\u00e6kning opstr\u00f8ms for broen. Det fjernede materiale blev erstattet af grus og sten, s\u00e5 \u00f8rrederne fik mulighed for at gyde p\u00e5 str\u00e6kningen. Samtidig fik insekter og krebsdyr, der er fiskenes f\u00f8degrundlag, bedre levemuligheder i vandl\u00f8bet. Inden milj\u00f8tilstanden blev forbedret, foretog Norddjurs Kommune i efter\u00e5ret 2010 en unders\u00f8gelse af fiskebestanden p\u00e5 en 50 meter lang str\u00e6kning, hvor man ved hj\u00e6lp af str\u00f8m fangede de fisk, der er i vandl\u00f8bet. Ved unders\u00f8gelsen blev der kun fanget 13 \u00f8rreder, hvoraf de mindste var 11 cm og de st\u00f8rste 26 cm. Unders\u00f8gelsen viste, at der ikke var gydning af hav\u00f8rred p\u00e5 str\u00e6kningen, da der ellers ville have v\u00e6ret \u00f8rredyngel p\u00e5 4 til 10 cm. Fra 13 til 186 \u00f8rreder I efter\u00e5ret 2011 blev der set gydende hav\u00f8rreder p\u00e5 det nyligt udlagte grus, og der var stor aktivitet p\u00e5 str\u00e6kningen. Hvis gruset virker efter hensigten, vil \u00e6ggene fra hav\u00f8rrederne ligge i gydebankerne vinteren over og bliver efterf\u00f8lgende kl\u00e6kket i l\u00f8bet af april - maj m\u00e5ned, hvorefter yngelen fordeler sig i vandl\u00f8bet omkring gydebankerne. Nu skulle det alts\u00e5 vise sig, om hav\u00f8rrederne havde succes med deres gydning, og om gydebankerne p\u00e5 gruset virkede efter hensigten. Norddjurs Kommune har derfor i november m\u00e5ned 2012 unders\u00f8gt fiskebestanden ved hj\u00e6lp af str\u00f8m p\u00e5 den samme 50 meter lange str\u00e6kning som blev unders\u00f8gt i efter\u00e5ret 2010. Ved unders\u00f8gelsen blev der fanget 186 \u00f8rreder, hvoraf de 153 \u00f8rreder var mindre end 10 cm. Udl\u00e6gning af grus har s\u00e5ledes medf\u00f8rt, at der nu er en stor bestand af \u00f8rred i denne del af Skod \u00c5, og at bestanden af fisk er blevet omkring 15 gange st\u00f8rre, fordi fiskene nu har mulighed for at gyde. Der er en stor naturlig d\u00f8delighed p\u00e5 den nykl\u00e6kkede \u00f8rredyngel, men omkring halvdelen af de fisk, der overlever, vil i l\u00f8bet af de n\u00e6ste 1 til 5 \u00e5r vandre ud i havet, hvor de udvikler sig til hav\u00f8rreder. Den anden halvdel af yngelen bliver i Skod \u00c5, hvor den udvikler sig til b\u00e6k\u00f8rreder. Efter 1 til 4 \u00e5r vil \u00f8rrederne fra havet vende tilbage til Skod \u00c5 for at gyde, s\u00e5ledes at den gode bestand af \u00f8rreder i \u00e5en bliver naturligt vedligeholdt. Stor effekt for beskedne midler Som en yderligere gevinst af de forbedrede milj\u00f8forhold er der blevet en lidt bedre afvanding af arealerne t\u00e6t p\u00e5 vandl\u00f8bets vestlige side. Det skyldes, at vandl\u00f8bsbunden blev s\u00e6nket en smule, da opstemningen blev fjernet og sand og grus blev opgravet. I projektet har man f\u00e5et meget milj\u00f8 for pengene , da det blev gennemf\u00f8rt med et budget p\u00e5 ca. 25.000 kroner i l\u00f8bet af et par arbejdsdage. \n\n"}