{"classes":[{"id":"29.12.12","title":"Sundhedsm\u00e6ssige ydelser til b\u00f8rn og unge m.fl. med s\u00e6rlige behov"}],"title":"B\u00f8rn og unge med funktionsneds\u00e6ttelse \/ specialbistand","text":" Hvem er vi? Socialr\u00e5dgiverne i specialbistandsgruppen arbejder med b\u00f8rn og unge, der har en fysisk og\/eller psykisk funktionsneds\u00e6ttelse eller er langvarigt syge - og med deres for\u00e6ldre. For at v\u00e6re en del af specialbistandsgruppens m\u00e5lgruppe skal f\u00f8lgende kriterier v\u00e6re opfyldt: Barnet skal v\u00e6re mellem 0-18 \u00e5r Barnets funktionsneds\u00e6ttelse skal v\u00e6re varig og betydelig eller kronisk eller langvarig - og funktionsneds\u00e6ttelsen skal v\u00e6re indgribende i barnets dagligdag. Der laves altid en konkret og individuel vurdering af om barnet opfylder kriterierne, hvilket foreg\u00e5r i afdelingens visitation. Denne vurdering laves p\u00e5 baggrund af oplysninger fra for\u00e6ldrene, l\u00e6gelige oplysninger og evt. oplysninger fra andre, som kender barnet, f.eks. daginstitution, skole eller andre. R\u00e5dgiverne i afdelingen er organiseret i to teams et team for de yngste b\u00f8rn mellem 0-10 \u00e5r og et ungeteam, som varetager sagsbehandlingen for de \u00e6ldste b\u00f8rn mellem 11 18 \u00e5r. Ungeteamet har bl.a. fokus p\u00e5 at sikre en god overdragelse til voksenomr\u00e5det. Hvad kan vi tilbyde dig og dit barn? N\u00e5r der er lavet en vurdering og truffet afg\u00f8relse om at barnet er omfattet af specialbistandsafdelingens m\u00e5lgruppe kan vi bl.a. tilbyde f\u00f8lgende hj\u00e6lp: Familievejledning: en generel orientering om mulighed for st\u00f8tte til familier med et barn med en funktionsneds\u00e6ttelse R\u00e5dgivning og st\u00f8tte til jer som for\u00e6ldre, f.eks. om hvordan I bedst st\u00f8tter jeres barn Behandling af ans\u00f8gning om n\u00f8dvendige merudgifter de ekstra udgifter I kan have som er en direkte f\u00f8lge af barnets funktionsneds\u00e6ttelse, som I ellers ikke ville have haft Behandling af ans\u00f8gning om kompensation for tabt arbejdsfortjeneste, hvis jeres barn p\u00e5 grund af sin funktionsneds\u00e6ttelse ikke kan passes uden for hjemmet, eller hvis det er n\u00f8dvendigt og hensigtsm\u00e6ssigt at en af jer har brug for at g\u00e5 p\u00e5 nedsat tid eller i s\u00e6rlige situationer helt at holde op med at arbejde. R\u00e5dgivning om og etablering af forskellige aflastningstilbud, f.eks. afl\u00f8sning i hjemmet eller aflastning i en aflastningsfamilie eller p\u00e5 en d\u00f8gninstitution for b\u00f8rn med funktionsneds\u00e6ttelse Hvad forventer vi af jer? Sp\u00f8rgsm\u00e5let om et barn er omfattet af m\u00e5lgruppen til handicapkompenserende ydelser sker altid p\u00e5 baggrund af en konkret vurdering. Derfor er det vigtigt, at I som for\u00e6ldre bidrager med oplysninger om jeres barn og om hvordan hverdagen fungerer for jer. Familier er forskellige og derfor er der ogs\u00e5 forskel p\u00e5 hvilken hj\u00e6lp familier har brug for. Hvis I har henvendt jer til specialbistand og alligevel ikke \u00f8nsker at s\u00f8ge om hj\u00e6lp eller frafalde jeres ans\u00f8gning er det vigtigt, at I giver os besked, s\u00e5 vi ikke bruger vores tid og energi forg\u00e6ves. \n\n"}