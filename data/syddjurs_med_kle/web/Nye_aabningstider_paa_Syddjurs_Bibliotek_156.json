{"classes":[{"id":"21.00.00","title":"Biblioteker i almindelighed"}],"title":"Nye \u00e5bningstider p\u00e5 Syddjurs Bibliotek","text":" Nye \u00e5bningstider p\u00e5 Syddjurs Bibliotek Fra 1. januar er der nye \u00e5bningstider p\u00e5 alle biblioteker i Syddjurs Kommune, og samtidig kommer der ny k\u00f8replan for bogbussen. \u00c6ndringerne sker f\u00f8rst og fremmest p\u00e5 baggrund af de besparelser, som biblioteket er blevet p\u00e5lagt i 2013. \u00a0 Syddjurs Bibliotek har l\u00e6nge haft et \u00f8nske om at kunne tilbyde borgerne bedre og mere ensartede \u00e5bningstider p\u00e5 bibliotekerne. Men planerne for den udvikling har m\u00e5ttet justeres efter kravet om at spare 700.000 kr. \u00e5rligt. \u201d\u00d8velsen er at fastholde en udvikling, selvom vi skal spare\u201d, udtaler Bibliotekschef Elsebeth Kirkeb\u00e6k. De to ting virker umiddelbart uforenelige, men nu har Syddjurs Bibliotek fundet en l\u00f8sning, der skal tilgodese b\u00e5de udvikling og nedsk\u00e6ringer. \u00a0 Ubetjent \u00e5bningstid Bibliotekerne i Ebeltoft, Hornslet og R\u00f8nde f\u00e5r mandag til torsdag \u00e5bent helt fra kl. 9 til 18, men bliver i formiddagstimerne uden betjening. I den ubetjente \u00e5bningstid kan man l\u00e5ne og aflevere materialer, bruge pc\u2019er, l\u00e6se aviser og afhente reserveret materiale. \u201dD\u00f8ren er \u00e5ben, og der er personale i huset til at hj\u00e6lpe, hvis teknikken driller, men har man brug for anden hj\u00e6lp og vejledning, m\u00e5 man komme i den betjente \u00e5bningstid fra kl. 12\u201d, fort\u00e6ller Elsebeth Kirkeb\u00e6k. \u00a0 Indskr\u00e6nkning og besparelser Indskr\u00e6nkningen i \u00e5bningstiderne udm\u00f8nter sig f\u00f8rst og fremmest i, at alle biblioteker holder \u00e5bent en dag mindre om ugen, og fredag bliver s\u00e5ledes f\u00e6lles lukkedag p\u00e5 alle bibliotekerne. \u201dLukkedagen om fredagen betyder, at Syddjurs Bibliotek kan foretage den n\u00f8dvendige reduktion af personale\u201d, forklarer Elsebeth Kirkeb\u00e6k. Derudover vil bibliotekerne i Kolind og M\u00f8rke kun have \u00e5bent to dage om ugen, ligesom bogbussen ogs\u00e5 vil k\u00f8re to dage om ugen, mod de tidligere fire dage. \u00a0 \u201dVi har gjort vores bedste for at n\u00e5 ud til s\u00e5 mange borgere som muligt, men det er klart, at der vil v\u00e6re nogle borgere, som nu f\u00e5r l\u00e6ngere til et fysisk bibliotekstilbud, ligesom de nye lukkedage ogs\u00e5 kommer til at ber\u00f8re mange\u201d, udtaler Elsebeth Kirkeb\u00e6k. \u201dDet er dog vores h\u00e5b, at vi med de nye \u00e5bningstider og den nye k\u00f8replan for bogbussen alligevel form\u00e5r at opretholde et godt bibliotekstilbud til borgerne p\u00e5 trods af besparelserne.\u201d \u00a0 Se de nye \u00e5bningstider og den nye busk\u00f8replan p\u00e5 Syddjurs Biblioteks hjemmeside, www.syddjursbibliotek.dk eller se nedenfor. \n\n"}