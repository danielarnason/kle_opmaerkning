{"classes":[{"id":"01.10.00","title":"Bygningsfredning og bygningsbevaring i almindelighed"}],"title":"Nedrivning af bevaringsv\u00e6rdige bygninger","text":" En bygning er udpeget som bevaringsv\u00e6rdig, hvis den er beskyttet af et forbud mod nedrivning i en lokalplan eller byplanvedt\u00e6gt, eller hvis den er optaget som bevaringsv\u00e6rdig i en kommuneplan. Kulturministeren kan desuden udpege bebyggelser som bevaringsv\u00e6rdige. Alle bygninger i Syddjurs Kommune som er registreret i SAVE-systemet ( Survey of Architectural Values in the Environment ) med bevaringsv\u00e6rdi 1-4 er optaget som bevaringsv\u00e6rdige i Syddjurs Kommuneplan 2009. I den tidligere Ebeltoft Kommune er bevaringsv\u00e6rdierne for bebyggelser opf\u00f8rt f\u00f8r 1940 vurderet og registreret i Ebeltoft Kommuneatlas fra 1998. Bygningers registrerede bevaringsv\u00e6rdier forefindes i Kulturstyrelsens register over Fredede og bevaringsv\u00e6rdige bygninger . Bevaringsv\u00e6rdige bebyggelser m\u00e5 ikke nedrives uden Byr\u00e5dets s\u00e6rlige tilladelse i hvert enkelt tilf\u00e6lde. Nedrivning af bevaringsv\u00e6rdige bygninger beliggende i ikke lokalplanlagte omr\u00e5der Nedrivning af bevaringsv\u00e6rdige bygninger, der ikke allerede via en lokalplan er beskyttet mod nedrivning, er underlagt bygningsfredningsloven kapitel 5. Dette indeb\u00e6rer, at der f\u00f8rst skal gennemf\u00f8res en mindst fire uger lang offentlig h\u00f8ring af den ans\u00f8gte nedrivning. Syddjurs Kommune skal derp\u00e5 beslutte, om kommunen vil nedl\u00e6gge et forbud mod den \u00f8nskede nedrivning. Hvis nedrivningen forbydes, skal kommunen efterf\u00f8lgende udarbejde en lokalplan for ejendommen. Hvis nedrivningen derimod godkendes, skal afg\u00f8relsen offentligg\u00f8res i pressen. \n\n"}