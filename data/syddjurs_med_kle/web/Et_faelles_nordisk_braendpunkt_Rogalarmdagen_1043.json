{"classes":[{"id":"02.05.00","title":"Brandforhold i almindelighed"}],"title":"Et f\u00e6lles nordisk br\u00e6ndpunkt: R\u00f8galarmdagen","text":" Julem\u00e5neden er h\u00f8js\u00e6son for brande, og mange hjem mangler en r\u00f8galarm. De nordiske lande s\u00e6tter derfor i f\u00e6llesskab fokus p\u00e5 brandsikkerhed ved at afholde r\u00f8galarmdag den 1. december. 28. november 2012 Et t\u00e6ndt stearinlys i en udt\u00f8rret adventskrans eller en tabt cigaretgl\u00f8d: En r\u00f8galarm kan g\u00f8re forskellen mellem liv og d\u00f8d. December er h\u00f8js\u00e6son for brande: I \u00e5rene 2008-2011 rykkede brandv\u00e6senet ud til 606 brande i gennemsnit til private boliger i l\u00f8bet af julem\u00e5neden. Det er omkring 35 procent flere udrykninger end i en normal m\u00e5ned. Julem\u00e5neden er derfor kendetegnende ved mange brande, som ofte er for\u00e5rsaget af levende lys i juledekorationer. Samtidig viser en unders\u00f8gelse, at cirka 600.000 danske hjem ikke har en r\u00f8galarm. Tendensen er den samme i Norge, Sverige, Island og Finland: Alt for mange boliger mangler en r\u00f8galarm. F\u00e6lles nordisk r\u00f8galarmdag den 1. december De nordiske ministre med ansvar for redningsberedskabet har derfor besluttet, at den 1. december skal v\u00e6re en f\u00e6lles nordisk r\u00f8galarmdag. Dvs. en m\u00e6rkedag, hvor befolkningen huskes p\u00e5, hvordan de forbedrer deres brandsikkerhed ved at anskaffe sig en r\u00f8galarm, s\u00e6tte den op og teste den. For at sikre, at julen ikke g\u00e5r op i r\u00f8g, lyder opfordringen fra Brand og Redning Djursland s\u00e5ledes: K\u00f8b en r\u00f8galarm S\u00e6t r\u00f8galarmen op - s\u00e5 h\u00f8jt som muligt og midt i rummet Test r\u00f8galarmen \u00e9n gang om m\u00e5neden Tema p\u00e5 Beredskabsstyrelsens hjemmeside L\u00e6s flere gode r\u00e5d om, hvordan du f\u00e5r en brandsikker jul p\u00e5 Beredskabsstyrelsens hjemmeside brs.dk. Find tal for din kommune Pressen kan finde tal for kommunernes udrykninger til brande i private boliger i julem\u00e5neden i perioden 2008-2011 via en oversigt, vedh\u00e6ftet denne pressemeddelelse. Oversigten indeholder tal for alle landets 98 kommuner, og nyt\u00e5rsaftensdag er ikke regnet med i tallene. Nordiske aktiviteter i forbindelse med r\u00f8galarmdagen Finland: http:\/\/www.paloturvallisuusviikko.fi\/se Sverige: https:\/\/msb.se\/aktivmotbrand Norge: http:\/\/www.aksjonboligbrann.no\/Nyheter\/Skoleelever-sjekker-brannsikkerheten Island: www.mvs.is Danmark: www.redfarmor.dk Brand og Redning Djursland kan kontaktes p\u00e5 telefon 8959 4000. \n\n"}