{"classes":[{"id":"04.04.00","title":"Haller\/indend\u00f8rsanl\u00e6g i almindelighed"}],"title":"Overdragelsen af Feldballe Hallen blev fejret med maner","text":" Feldballe Hallen summede af liv og aktivitet, da mere end 300 mennesker fejrede, at hallen fra 1. januar 2013 er en selvejende institution med en lokalforankret bestyrelse. Borgmester Kirstine Bille overdrog den gyldne n\u00f8gle til Bertel Clausen, formand for Feldballe Hallens bestyrelse, og endnu vigtigere de skrev begge under p\u00e5 overdragelsesdokumentet. I sin tale takkede formanden de mange frivillige som gennem mere ca. 30 \u00e5r arbejdede for at skaffe en hal til Feldballe. Der har i tidens l\u00f8b v\u00e6ret mange meget forskellige aktiviteter, som alle har haft det form\u00e5l at samle penge ind til hallen. Hver gang kommunen sagde nej, tog man det ikke for et nej men arbejdede videre og til sidst havde man indsamlet 1 mio. kroner og man havde k\u00f8bt jorden, hvor hallen skulle ligge. I 2003 byggede kommunen s\u00e5 en skolehal, og det er denne hal, som nu kommer p\u00e5 lokale h\u00e6nder. Til borgmester Kirstine Bille sagde han Tak fordi I passede p\u00e5 hallen for os og til de mange fremm\u00f8dte sagde han Nu er det vores hal, og det forpligter, vi skal finde ud af, hvad vi vil med den. Borgmester Kirstine Bille s\u00e5 de mange b\u00f8rn i hallen som et bevis p\u00e5 at, der er fremgang i landdistrikterne, og at der kommer flere b\u00f8rnefamilier til. Feldballe Hallen er nu en selvejende institution og her som i mange andre situationer - er det lokalbefolkningen, som skal lette rumpen og g\u00f8re noget, for ellers kan det ikke lade sig g\u00f8re. Men samtidig er hallen ogs\u00e5 en del af den kommunale familie, understregede Kirstine Bille. Inden den officielle overdragelse havde ca. 30 af TGFs b\u00f8rnegymnaster givet opvisning med b\u00e5de sanglege og redskabsgymnastik. Resten af dagen bestod underholdningen af Feldballe Friskoles to kor AcaFeldballa og AcaFellows. De sang b\u00e5de hver for sig og sammen. Der var mulighed for at spille badminton og det benyttede mange b\u00f8rn sig af, b\u00e5de dem der plejer at spille badminton i hallen, og nogle som pr\u00f8vede disciplinen for f\u00f8rste gang. De engang s\u00e5 ber\u00f8mte TGF basketherrer havde samlet et All Stars hold og spillede kamp mod TGFs nuv\u00e6rende basketherrer. Der blev ikke givet ved d\u00f8rene, men formen hos de gamle stjerner var nok lidt rusten, for kampen endte 39-30 i de nuv\u00e6rende spilleres fav\u00f8r. Dagen sluttede med indend\u00f8rs fodbold. F\u00f8rst spillede TGFs U9 og U10 drengehold, og derefter bankede de unge spillere et for\u00e6ldrehold 2-0. Alt i alt blev det en god start for Den selvejende institution Feldballe Hallen. \n\n"}