{"classes":[{"id":"17.20.17","title":"Skolegang uden for eget skoledistrikt"}],"title":"Frit skolevalg\/Skoleskifte","text":" I henhold til Folkeskoleloven har for\u00e6ldre \u00a0krav p\u00e5, at deres barn optages i en folkeskole efter eget valg i bop\u00e6lskommunen eller i en anden kommune, under foruds\u00e6tning af, at det kan ske inden for de rammer, kommunalbestyrelsen i skolekommunen har fastsat. Det samme g\u00e6lder, hvis for\u00e6ldrene \u00f8nsker, at barnet skifter skole under skoleforl\u00f8bet. For\u00e6ldre har ligeledes krav p\u00e5, at deres barn optages i skolefritidsordning ved den skole barnet er optaget p\u00e5, hvis der er etableret en skolefritidsordning ved denne skole, og der er plads i denne. For\u00e6ldre har en ubetinget ret til at f\u00e5 deres barn indskrevet i distriktsskolen. Skolens kapacitet skal derfor v\u00e6re tilstr\u00e6kkelig til at kunne rumme alle de b\u00f8rn, der bor eller opholder sig i distriktet. Ogs\u00e5 b\u00f8rn, der tilflytter skoledistriktet under skoleforl\u00f8bet har ret til at blive optaget i den skole, der if\u00f8lge strukturplanen er distriktsskole. Hvis det ikke er muligt at im\u00f8dekomme alle \u00f8nsker om optagelse i anden skole end distriktsskolen, sker optagelse efter kommunalt fastsatte retningslinjer for hvilke b\u00f8rn, der optages f\u00f8rst. I Folkeskolelovens \u00a7 17, stk. 1, st\u00e5r: Elevtallet i grundskolens klasser m\u00e5 normalt ikke ved skole\u00e5rets begyndelse overstige 28. Kommunalbestyrelsen kan dog i s\u00e6rlige tilf\u00e6lde tillade et h\u00f8jere elevtal i grundskolens klasser, dog ikke over 30. Optagelse af b\u00f8rn fra andre skoledistrikter sker under hensyntagen til, at der i de p\u00e5g\u00e6ldende\u00a0klasser\/\u00e5rgange stadig er ledig kapacitet til evt. tilflyttere til skoledistriktet. Ved \u00f8nske om optagelse i anden skole end distriktsskolen, rettes henvendelse til den skole, barnet \u00f8nskes optaget p\u00e5. Syddjurs Kommunes retningslinjer: Udvalget for Familie og Institutioner godkendte den 1. marts 2010 flg. retningslinjer for optagelse af b\u00f8rn i anden skole end distriktsskolen: B\u00f8rn optages i anden skole end distriktsskolen, s\u00e5fremt elevtallet\u00a0i\u00a0klasserne p\u00e5 den p\u00e5g\u00e6ldende \u00e5rgang ikke overstiger 26 elever efter indskrivning af b\u00f8rn uden for skoledistriktet. Hvis det ikke er muligt at im\u00f8dekomme alle \u00f8nsker om optagelse i anden skole end distriktsskolen,\u00a0prioriteres \u00f8nskerne efter flg. kriterier: B\u00f8rn, hvis s\u00f8skende allerede er\u00a0indskrevet p\u00e5 den \u00f8nskede skole optages\u00a0f\u00f8rst. Derefter anvendes afstandskriteriet, s\u00e5ledes at b\u00f8rn, der bor i t\u00e6ttest geografisk afstand til skolen, optages f\u00f8rst. \u00d8nskes frit skolevalg i forbindelse med indskrivning til b\u00f8rnehaveklasse sker\u00a0dette elektronisk via webindskrivning - der henvises til:\u00a0Indskrivning \n\n"}