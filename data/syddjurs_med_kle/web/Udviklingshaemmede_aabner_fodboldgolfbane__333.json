{"classes":[{"id":"27.54.08","title":"Aktivitets- og samv\u00e6rstilbud (v\u00e6resteder, daghjem m.v.)"}],"title":"Udviklingsh\u00e6mmede \u00e5bner fodboldgolfbane ","text":" Brugerne i aktivitetstilbuddet Marie Magdalene \u00e5bner onsdag den 26. juni for brugen af en fodboldgolfbane og et udend\u00f8rs fitnessanl\u00e6g, som de har bygget sammen med personalet. Alle borgere inviteres til at bruge anl\u00e6gget. Stedet vil knytte nye b\u00e5nd mellem de lokale borgere og de udviklingsh\u00e6mmede, der vedligeholder anl\u00e6gget. Omgivet af natur og p\u00e5 toppen af bakken, bag aktivitetstilbuddet Marie Magdelene, ligger der nu en fodboldgolfbane i et parklignende anl\u00e6g og et udend\u00f8rs fitnessanl\u00e6g. De to anl\u00e6g er bygget over de sidste 2 \u00e5r af de mange udviklingsh\u00e6mmede i dagtilbud sammen med personalet. Det nye anl\u00e6g er \u00e5bent for alle og m\u00e5let er b\u00e5de relevant besk\u00e6ftigelse for de daglige brugere p\u00e5 Marie Magdalene og at knytte t\u00e6ttere kontakt til de lokale som vil bruge anl\u00e6gget. Formand for udvalget for sundhed, \u00e6ldre- og socialomr\u00e5det Ninna Thomsen udtaler: - Det er en utroligt innovativ ide b\u00e5ret af en smuk medmenneskelig tanke. Her er b\u00e5de flot natur og sunde og sp\u00e6ndende aktivitetsmuligheder i et omr\u00e5de som nu bliver tilg\u00e6ngeligt for alle interesserede. Jeg h\u00e5ber, rigtig mange vil g\u00f8re brug af anl\u00e6ggene, og tror det kan blive til gensidige gl\u00e6de for de udviklingsh\u00e6mmede og for byens borgere. Der er ingen tvivl om, at det vil gl\u00e6de rigtig mange af de udviklingsh\u00e6mmede hvis byens borgere vil g\u00f8re brug af eller bes\u00f8ge omr\u00e5det. B\u00e5de brugere og personale skal have stor ros for at have gennemf\u00f8rt projektet. Det nye projekt har allerede b\u00e5ret frugt i form af en ny god relation til Ryomg\u00e5rd Erhvervsforening, som har besluttet at indvielsen markeres med en flagall\u00e9 i byen. Afdelingsleder for kommunens dagtilbud for handicappede Keld Vorup udtaler: - Vores brugere er simpelthen s\u00e5 stolte over at indvielsen \u00e6res med en flagall\u00e9, s\u00e5 vi gl\u00e6der os alle rigtig meget til indvielsen, hvor alle byens borgere er velkomne. Jeg vil ogs\u00e5 gerne rette en stor tak til b\u00e5de Ryomg\u00e5rd Erhvervsforening, som har betalt skilte, samt til LAG Djursland, som har st\u00f8ttet projektet. Den nye fodboldgolfbane er bygget som et parklignende anl\u00e6g med sm\u00e5 oaser, hvor familier, skoler, b\u00f8rnehaver, turister, \u00e6ldre og foreninger kan sl\u00e5 sig ned og spise medbragte mad. Tiden kan bruges p\u00e5 et slag fodboldgolf eller en gang fitness mens udsigten fra toppen af Ryomg\u00e5rd nydes. Marie Magdalene i Ryomg\u00e5rd rummer 48 faste beboere, men er i dagtimerne rammen om et dagtilbud for op imod 100 brugere. Stedet har ca. 70 ansatte og er Ryomgaards st\u00f8rste arbejdsplads. Det nye anl\u00e6g har modtaget 125.000 kr. i st\u00f8tte fra LAG Djursland og Syddjurs Kommunes aktivitetstilbud har selv givet et tilsvarende bel\u00f8b. For yderligere oplysninger kontakt formand for udvalget for sundhed, \u00e6ldre- og socialomr\u00e5det Ninna Thomsen p\u00e5 20 20 99 05 eller afdelingsleder af dagtilbud for handicappede Keld Vorup p\u00e5 21 16 50 57. \n\n"}