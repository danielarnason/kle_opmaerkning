{"classes":[{"id":"29.21.04","title":"Genoptr\u00e6ning efter sundhedsloven"}],"title":"Rehab Syddjurs","text":" I anledning af den megen presseomtale af Carina sagen understreger Syddjurs Kommune, at deres tilbud til borgere med senhjerneskade kan m\u00e5le sig med de bedste kommunale tilbud i landet. Syddjurs Kommune har adskillige \u00e5rs erfaring med at drive rehabilitering af hjerneskadede. Rehab Syddjurs er intensiv genoptr\u00e6ning p\u00e5 d\u00f8gnpladser, samt et ambulant genoptr\u00e6ningstilbud m\u00e5lrettet borgere med senhjerneskade. Derudover er Rehab Syddjurs videnscenter p\u00e5 hjerneskadeomr\u00e5det for hele kommunen. Til hvert genoptr\u00e6ningsforl\u00f8b tilknyttes der fysioterapeuter, ergoterapeuter og plejepersonale, ligesom der efter behov tilknyttes eksterne fagkompetencer som neuropsykologer og talep\u00e6dagoger. Rehab Syddjurs har gennemf\u00f8rt mange vellykkede forl\u00f8b, og modtager rosende ord b\u00e5de fra eksterne fagkonsulenter og fra borgerne. Ved brugertilfredshedsunders\u00f8gelser i 2011 og 2012 svarede 99 % af borgerne at de var s\u00e6rdeles tilfredse, meget tilfredse eller tilfredse med det gennemf\u00f8rte tr\u00e6ningsforl\u00f8b, de har f\u00e5et efter en hjerneskade. De fysiske rammer er velfungerende og m\u00e5lrettet genoptr\u00e6ning af hjerneskadede borgere. Rehab Syddjurs kan som et af de f\u00e5 kommunale genoptr\u00e6ningscentre tilbyde tr\u00e6ning i varmtvandsbassin. Borgmester Kirstine Bille: - Borgerne i Syddjurs Kommune kan v\u00e6re helt trygge ved det gode, fagligt anerkendte og velfungerende Rehabiliterings- og genoptr\u00e6ningscenter som Syddjurs Kommune har, som st\u00f8tter og udvikler borgere med behov for rehabilitering. Hver borger f\u00e5r en konkret og individuel vurdering og nogle skal have andre tilbud, udover vores eget rehabiliteringstilbud. Alle har en f\u00e6lles interesse i, at hver borger f\u00e5r den n\u00f8dvendige rehabilitering, som der er behov for. Formand for udvalget for sundhed, \u00e6ldre- og socialomr\u00e5det Ninna Thomsen udtaler: - Vi er stolte over det tilbud, som Syddjurs Kommune har til borgere med hjerneskader. Der er et dygtigt fagpersonale og gode fysiske rammer. Medarbejderne p\u00e5 Rehab Syddjurs fortjener anerkendelse for deres solide arbejdsindsats og engagement overfor borgerne. Langt hovedparten af voksne borgere bosiddende i Syddjurs Kommune med senhjerneskader visiteres til Rehab Syddjurs ud fra en individuel og faglig vurdering. I samarbejde med eksterne konsulenter kan der ogs\u00e5 ud fra en individuel faglig vurdering sendes borgere til genoptr\u00e6ningscentre uden for kommunen. Rehab Syddjurs modtager voksne i alle aldre med genoptr\u00e6ningspotentiale, og som kan indg\u00e5 i et aktivt og intensivt genoptr\u00e6ningsforl\u00f8b. P\u00e5 d\u00f8gnpladserne er gennemsnitsalderen lidt h\u00f8jere end p\u00e5 det ambulante genoptr\u00e6ningstilbud. I 2011 var 44 % af borgerne i det ambulante genoptr\u00e6ningstilbud i den erhvervsaktive alder. I 2012 viser den samme tendens sig. Til yngre borgere i genoptr\u00e6ningsforl\u00f8b knyttes der ofte en s\u00e6rligt tilrettelagt ungdomsuddannelse til, og der gives st\u00f8tte til fritidsaktiviteter og sociale aktiviteter. For yderligere kommentarer kontakt borgmester Kirstine Bille p\u00e5 40 22 53 46 eller formand for udvalget for sundhed, \u00e6ldre- og socialomr\u00e5det Ninna Thomsen p\u00e5 20 20 99 05 . \n\n"}