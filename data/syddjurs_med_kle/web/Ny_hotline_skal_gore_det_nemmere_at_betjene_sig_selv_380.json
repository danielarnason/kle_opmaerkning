{"classes":[{"id":"00.14.00","title":"Borgerbetjening i almindelighed"}],"title":"Ny hotline skal g\u00f8re det nemmere at betjene sig selv","text":" Ny hotline skal g\u00f8re det nemmere at betjene sig selv Nu er der hj\u00e6lp at hente for borgere, der g\u00e5r i st\u00e5 i selvbetjeningen. Syv kommuner er g\u00e5et sammen om at tilbyde borgerne telefonisk hj\u00e6lp til digital selvbetjening udenfor Borgerservices normale \u00e5bningstid. Hotlinen med telefonnummer 70 20 00 00 g\u00e5r i luften i aften kl. 18.30. --- Fakta om Hotline projektet Hotline kan kontaktes s\u00f8ndag til torsdag mellem kl. 18:30 og 22 p\u00e5 telefonnummeret 70 20 00 00. Hotline bemandes af et tv\u00e6rkommunalt team best\u00e5ende af 19 borgerservice medarbejdere Hotline er et pilotprojekt som l\u00f8ber frem til 1. december 2013. Hotline hj\u00e6lper borgerne med generel info p\u00e5 kommunernes hjemmesider og vejledning om benyttelsen af konkrete selvbetjeningsl\u00f8sninger Hotline kan ikke tilbyde konkret sagsbehandling eller oplyse om status p\u00e5 en sag --- Borgerne kan i dag betjene sig selv p\u00e5 nettet og kommunikere digitalt med det offentlige p\u00e5 en lang r\u00e6kke omr\u00e5der. Disse muligheder g\u00f8r at borgerne kan betjene sig selv hurtigt, nemt og p\u00e5 alle tider af d\u00f8gnet. Digital selvbetjening er et centralt v\u00e6rkt\u00f8j i arbejdet p\u00e5 at anvende ressourcerne der hvor der er allermest brug for dem. En anmeldelse af flytning er op til 30 gange dyrere, n\u00e5r borgerne m\u00f8der op personligt, end n\u00e5r de betjener sig selv p\u00e5 nettet. Hvis en stor del af borgerne betjener sig selv vil der v\u00e6re ekstra ressourcer til at betjene dem der har s\u00e6rligt brug for hj\u00e6lp. Folketinget har besluttet at det, frem mod 2015, bliver obligatorisk for borgerne at benytte en r\u00e6kke digitale l\u00f8sninger. Det er derfor vigtigt at borgerne f\u00e5r den hj\u00e6lp de har brug for s\u00e5 de kan benytte de digitale l\u00f8sninger. Fra 3. december 2012 sidder medarbejdere fra borgerservice derfor klar s\u00f8ndag til torsdag mellem kl. 18.30 og 22 for at hj\u00e6lpe de borgere, der oplever problemer med digital selvbetjening udenfor borgerservices normale \u00e5bningstid. Hotlinens form\u00e5l er at yde hj\u00e6lp til selvhj\u00e6lp, s\u00e5 borgerne kan benytte de digitale l\u00f8sninger. Borgerne kan s\u00e5ledes ikke f\u00e5 hj\u00e6lp til specifik sagsbehandling eller f\u00e5 oplysning om status p\u00e5 en given sag. Samarbejdet om en f\u00e6lles hotline er opst\u00e5et som en del af Borgerservice samarbejdet i Business Region Aarhus. Aarhus, Skanderborg, Syddjurs, Norddjurs, Odder, Favrskov og Silkeborg Kommune deltager i projektet. Hotline er et pilotprojekt der l\u00f8ber frem til 1. december 2013. Det skal herefter vurderes om hotlinen skal g\u00f8res permanent. Borgmester i Syddjurs Kommune Kirstine Bille udtaler: Jeg er rigtig glad for vores nye f\u00e6lleskommunale selvbetjeningshotline. Det giver mulighed for at hj\u00e6lpe borgerne om aftenen, hvor mange ofte sidder og skal anvende kommunal selvbetjening. Og det er et flot eksempel p\u00e5 en opgave som kommunerne kun kan l\u00f8fte via et samarbejde, som det vi har etableret med Businessregion Aarhus. Fakta om samarbejdet De samarbejdende kommuner d\u00e6kker sammenlagt omkring 600.000 borgere. Borgerservice samarbejdet i Business Region Aarhus har tidligere resulteret i en f\u00e6lles international velkomstpakke Samarbejdet har herudover ledt til f\u00e6lles sprogundervisning af medarbejdere p\u00e5 tv\u00e6rs af kommunegr\u00e6nser og en f\u00e6lles engelsk hjemmeside ( www.businessregionaarhus.com ) hvor internationale borgere kan finde relevant information om den \u00f8stjyske region og kommunerne. F\u00e5 yderligere oplysninger her: Chef for Borgerservice, Aarhus Kommune Lene Hartig Danielsen LHA@aarhus.dk Tlf. direkte: 8940 5002 Projektleder, Borgerservice, Aarhus Kommune Torben Glock tgl@aarhus.dk Tlf. direkte: 8940 5003 Pressen er velkommen til at bes\u00f8ge Hotline. Den 3. december kl. 18:45 Borgerservice Syddjurs, Hovedgaden 77, 8410 R\u00f8nde Den 13. december kl. 18:45 Aarhus R\u00e5dhus, Lok. 20 i Parterre. Begge dage er medarbejdere i Hotline, Borgerservicechefer og projektdeltagere inviteret til at markere opstarten af Hotline. Desuden gennemf\u00f8res workshops for medarbejderne til gensidig sparring og videndeling. \n\n"}