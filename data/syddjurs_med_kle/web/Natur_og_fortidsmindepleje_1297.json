{"classes":[{"id":"01.05.25","title":"Fortidsminder og sten- og jorddiger"}],"title":"Natur og fortidsmindepleje","text":" P\u00e5 privatejede, fredede arealer er Syddjurs Kommune forpligtet til at udf\u00f8re pleje. Plejen best\u00e5r som oftest i at holde u\u00f8nsket vegetation i ave. I de respektive fredningskendelser er som regel beskrevet, hvilken naturtilstand der \u00f8nskes bevaret eller opn\u00e5et. Der foreg\u00e5r ligeledes pleje af fortidsminder - mest gravh\u00f8je - der er under tilgroning. I fredningerne, hvor der er offentlig afgang, vedligeholdes stier efter behov, og afm\u00e6rkningen tilses ca. 1 gang \u00e5rligt, ligesom eventuelle kortborde og anden informationsskiltning tjekkes af. P\u00e5 nogle af de offentligt ejede, rekreative arealer, f.eks. Bogens Strand, Fugls\u00f8 Strand, Boeslum Strand og Agri Bauneh\u00f8j, er der offentlige toiletter og parkeringspladser, der vedligeholdes af kommunen. Ved de regionale vandre- og cykelstier foretages der forn\u00f8den sl\u00e5ning af vegetationen, s\u00e5 stierne er fremkommelige det meste af \u00e5ret. Udvalget for Natur Teknik og Milj\u00f8 har besluttet at iv\u00e6rks\u00e6tte f\u00f8lgende naturplejeaktiviteter i 2008: 1. Naturpleje iflg. plejeplan for overdrev ved Hyllested Skovg\u00e5rde jvf. fredningsbestemmelser for fredningen af Jernhatten. 2. Naturgenopretning af Jernhatten jvf. fredningsbestemmelser. 3. Pleje af fortidsminder. 4. Sikring af strandarealer for bl.a. den endemiske djurslandske Vikke ved Boeslum. 5. Ops\u00e6tning og vedligeholdelse af hegn. 6. Indsats for bek\u00e6mpelse af rynket rose og gyvel i hele kommunen. 7. Indsats for bek\u00e6mpelse af bj\u00f8rneklo og \u00f8rnebregne i hele kommunen. 8. Rydning af fyrreplantagen i Mols Bjerge som bestemt i fredningen. 9. Retablering af eng- og hedeareal i Mols Bjerge og Boeslum Strand 10. Oprensning af vandhuller ved Attrup og T\u00f8strup m.h.p. sikring af bestand af padder. 11. Vedligeholdelse af fredede all\u00e9er. 12. Rydning og h\u00f8slet\/gr\u00e6sning af ekstremrigk\u00e6r Dejret. 13. Rydning af sl\u00e5enkrat m.v. af skr\u00e6nter ved Kobberhage. 14. Vedligeholdelse af trapper, stier og andre rekreative friluftsanl\u00e6g. 15. Etablering af ny trappe ved Mols Hoved til sikring af almenhedens adgang til arealet. Se naturplejeaktiviteternes geografiske placering. \n\n"}