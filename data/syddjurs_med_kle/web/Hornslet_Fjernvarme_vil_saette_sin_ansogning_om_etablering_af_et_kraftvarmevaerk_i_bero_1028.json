{"classes":[{"id":"13.03.00","title":"Varmeforsyning i almindelighed"}],"title":"Hornslet Fjernvarme vil s\u00e6tte sin ans\u00f8gning om etablering af et kraftvarmev\u00e6rk i bero","text":" Syddjurs Kommune tager til efterretning, at Hornslet Fjernvarme s\u00e6tter sin nuv\u00e6rende ans\u00f8gning om etablering af et kraftvarmeanl\u00e6g I bero. Hornslet Fjernvarme fort\u00e6ller, at de vil unders\u00f8ge muligheden for at bygge et solvarmeanl\u00e6g p\u00e5 fjernvarmev\u00e6rkets nuv\u00e6rende grund. Solvarmeanl\u00e6gget skal evt. erstatte planerne om varmeforsyning fra et muligt biogasanl\u00e6g ved Lime. Borgmester Kirstine Bille udtaler: - Jeg synes det er rigtig godt, at Hornslet Fjernvarmes bestyrelse er aktiv og fremsynet med hensyn til at sikre borgerne i Hornslet billig og milj\u00f8rigtig varme. Hvis opbygningen af et solvarmeanl\u00e6g bliver til noget, betyder det at der ikke bliver brug for biogas til forsyningen af Hornslet, men det er for tidligt helt at afg\u00f8re endnu. Fra kommunens side vil vi afvente en eventuel ny ans\u00f8gning fra Hornslet Fjernvarme, og vi vil naturligvis ogs\u00e5 tage en snak med Djurs Bioenergi om deres planer som f\u00f8lge heraf. \n\n"}