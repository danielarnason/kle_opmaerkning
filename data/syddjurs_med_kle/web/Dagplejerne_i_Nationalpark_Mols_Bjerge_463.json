{"classes":[{"id":"28.09.00","title":"Dagtilbud til b\u00f8rn indtil skolestart i almindelighed"}],"title":"Dagplejerne i Nationalpark Mols Bjerge","text":" Hvem er vi? Vi er 8 friske dagplejere i Mols National Park. Hver dagplejer har fire b\u00f8rn samt en g\u00e6steplads. I vores dagligdag l\u00e6gger vi v\u00e6gt p\u00e5 tryghed, n\u00e6rv\u00e6r, omsorg, forudsigelighed, musik og sang og natur. Vi tager p\u00e5 ture, bes\u00f8ger landbrug, tager p\u00e5 biblioteket, maler, synger, leger m.m. Vi arbejder ud fra de p\u00e6dagogiske l\u00e6replaner Barnets alsidige personlige udvikling Sociale kompetencer Krop og bev\u00e6gelse Sprog Natur og natur f\u00e6nomener Kulturelle udtryksformer og v\u00e6rdier Alt dette g\u00f8r at vi har fokus p\u00e5 det enkelte barns l\u00e6ring og trivsel Vi s\u00e6tter stor pris p\u00e5 alle de sk\u00f8nne omr\u00e5der, vi har i naturen t\u00e6t p\u00e5 os. Der er skov, strand og marker, der kan stimulere og motivere jeres b\u00f8rn motorisk og sanseligt. Vi m\u00f8des ofte i hinandens haver, hvor vi leger sammen. Hverdagen En almindelig dag i dagplejen kommer godt i gang med leg, og de b\u00f8rn, der har brug for det, f\u00e5r en formiddagslur. Om formiddagen spiser vi et let m\u00e5ltid, for eksempel br\u00f8d og frugt. Herefter synger vi nogle sange og snakker om, hvad vi skal lave i l\u00f8bet af dagen. S\u00e5 g\u00e5r vi som regel ud og leger i haven eller tager p\u00e5 en tur i n\u00e6rmilj\u00f8et. Vi l\u00e6gger v\u00e6gt p\u00e5, at b\u00f8rnene f\u00e5r en sund og alsidig kost. Det kan v\u00e6re rugbr\u00f8d, lun\/varm mad, gr\u00f8nsager eller andet godt. Vi serverer fortrinsvis \u00f8kologisk sm\u00f8r og m\u00e6lk for b\u00f8rnene. B\u00f8rnene sover som regel udenfor i deres barnevogn \u00e5ret rundt. N\u00e5r b\u00f8rnene st\u00e5r op efter deres lur, spiser vi et let m\u00e5ltid, og vi leger ude eller inde, indtil b\u00f8rnene bliver hentet. Vi nyder \u00e5ret rundt at finde vandpytter og f\u00e5 lov at pjaske i dem. Om efter\u00e5ret m\u00e6rker vi regnen og bl\u00e6sevejret, og vi hopper i blade. I snevejr har vi sneboldkampe og tager p\u00e5 k\u00e6lketure. Ved sol og sommer leger vi med vand i haven - kun i forsvarlig m\u00e6ngde - og tager p\u00e5 stranden og samler muslinger. Om for\u00e5ret finder vi spirer og m\u00e6rker solen bryde frem. 1 gang om ugen er vi i legestuen. Her er vi delt over 2 dage af hensyn til b\u00f8rnene, hvor vi skifter, s\u00e5 alle b\u00f8rn l\u00e6rer de forskellige dagplejere\/hinanden samt vores g\u00e6stedagplejere at kende Legestuegrupperne har til form\u00e5l at: styrke samarbejdet dagplejerne imellem og v\u00e6re en del af en personalegruppe Lette tilgangen til erfaringsudveksling Inspirere hinanden med forskellige aktiviteter og lege Styrke b\u00f8rnenes kendskab til andre dagplejeb\u00f8rn Styrke b\u00f8rnenes kendskab til- og blive fortrolige med andre dagplejere, hvilket g\u00f8r det lettere for barnet at komme i g\u00e6stepleje I legestuerne afholdes ogs\u00e5: Fastelavnsfest i februar Dagplejens dag som altid er den anden onsdag i maj. Gymnastik Teater med sang og musik i legestuen Bedstefor\u00e6ldre dag Fotografering Bagning for de \u00e6ldste ved Femm\u00f8ller bageri til jul Julegudstjeneste tilrettelagt for dagplejeb\u00f8rnene Julefest med julemand Endvidere ses vi p\u00e5 kryds og tv\u00e6rs i lokalomr\u00e5det ved forskellige spontane f\u00e6lles aktiviteter. \n\n"}