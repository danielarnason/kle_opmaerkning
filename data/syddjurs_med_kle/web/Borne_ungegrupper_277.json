{"classes":[{"id":"27.27.09","title":"Familiebehandling"}],"title":"B\u00f8rne\/ungegrupper","text":" B\u00f8rnegruppe . Alder 8 11 \u00e5r. Ung 1. Alder 12 14 \u00e5r. Ung 2. Alder 15 17 \u00e5r. Grupperne har 6 8 deltagere og 2 gruppeledere. Grupperne m\u00f8des 1 x ugentlig, 12 gange. Form\u00e5l Gruppen er s\u00e6rlig velegnet til at unders\u00f8ge og arbejde med relationelle vanskeligheder, dvs. forholdet til andre (fx temaer som tilknytning, n\u00e6rhed-distance, ensomhed\/isolation og tryghed\/utryghed). Metoden er baseret p\u00e5 unders\u00f8gelse og anvendelse af relationerne i gruppen i terapeutisk \u00f8jemed. Der vil derfor blive arbejdet med at skabe forbindelse mellem det der sker ude i livet og de relationer der skabes i gruppen. Det betyder ikke at man skal v\u00e6re verdensmester i grupper for at kunne f\u00e5 noget ud af at deltage. Men det er v\u00e6rd at t\u00e6nke over, om man er parat (dvs. motiveret) til at deltage i et gruppeprojekt sammen med andre unge, med henblik p\u00e5 at dele aktuelle problemer, udfordringer og sammen fors\u00f8ge, at forst\u00e5 og h\u00e5ndtere disse vanskeligheder ens egne s\u00e5vel som de andres. Regler og aftaler Deltagelse i gruppen foruds\u00e6tter at man er med i hele forl\u00f8bet, som er 1 x ugeligt i 12 uger. Gruppens medlemmer og gruppelederne har tavshedspligt. Vi l\u00e6gger v\u00e6gt p\u00e5, at man deltager i gruppens ugelige m\u00f8der hver gang, men hvis man bliver forhindret, m\u00e5 der gives afbud til gruppelederne inden n\u00e6ste m\u00f8de. Gruppens struktur og proces Gruppen har en struktur, der betyder at dens medlemmer kan tale om det de finder mest vigtigt lige nu. Der er ingen regler for hvem der skal og kan sige noget. Vi l\u00e6gger op til at gruppens medlemmer deltager i f\u00e6lles diskussion og unders\u00f8gelse i gruppen. Gruppeledernes og deltagernes rolle og funktion Gruppeledernes funktion er grundl\u00e6ggende at holde rammerne omkring og for gruppen, og at stimulere gruppens arbejde, dvs. den terapeutiske proces. Metoden er baseret p\u00e5 at anvende hele gruppen som terapeutisk instrument. Vi ser ofte at gruppens medlemmer hj\u00e6lper hinanden mindst lige s\u00e5 godt og effektivt som gruppelederne. Dette er en af fordelene ved at arbejde med en aldersm\u00e6ssig afgr\u00e6nset gruppesammens\u00e6tning. Deltagerne kan ofte s\u00e6tte sig ind i hinandens aktuelle vanskeligheder og udfordringer. Disse har tit udspring i de unges aktuelle livsomst\u00e6ndigheder. Det kan med andre ord v\u00e6re lettere at forst\u00e5 og identificere sig med j\u00e6vnaldrende og p\u00e5 den m\u00e5de bidrage til at komme i dybden med en konkret problemstilling. Henvendelse (visitation) Er du interesseret i at henvise en eller vil du gerne selv deltage i gruppen, skal du rette henvendelse til Familiev\u00e6rket p\u00e5 tlf.: 87 53 59 20, eller p\u00e5 mail: familievaerket@Syddjurs.dk Vi starter gruppeforl\u00f8b for\u00e5r og efter\u00e5r. Hvis der er plads i gruppen, bliver du og dine for\u00e6ldre indkaldt til en orienterende samtale med gruppelederne. \n\n"}