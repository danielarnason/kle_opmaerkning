{"classes":[{"id":"09.00.07","title":"Vandomr\u00e5deplanl\u00e6gning"}],"title":"Nord- og Syddjurs Kommuner opfordrer til, at der etableres vandr\u00e5d","text":" Vandplaner - Syddjurs Kommune opfordre til, at der etableres vandr\u00e5d, som kan r\u00e5dgive kommunen med vandl\u00f8bsindsatsen Med lov om vandplanl\u00e6gning, der blev vedtaget enstemmigt i Folketinget den 20. december 2013, er et nyt plankoncept for udarbejdelsen af de kommende generationer af vandomr\u00e5deplaner etableret. Som noget nyt skal kommunerne under eventuel inddragelse af lokale vandr\u00e5d udarbejde forslag til hele eller dele af indsatsprogrammet. I den f\u00f8rstkommende planperiode vil dette vedr\u00f8re vandl\u00f8bsindsatsen. Bekendtg\u00f8relsen om vandr\u00e5dene er i h\u00f8ring, s\u00e5 derfor kendes de endelige rammer ikke. Intentionen er, at kommunerne er sekretariat for vandr\u00e5dene, som skal best\u00e5 af repr\u00e6sentanter fra landsd\u00e6kkende erhvervsorganisationer, landsd\u00e6kkende gr\u00f8nne organisationer samt lokale foreninger, der arbejder med beskyttelse og benyttelse af vand. Vandr\u00e5dene etableres kun, hvis disse akt\u00f8rer anmoder om, at der etableres et vandr\u00e5d. Hver organisation\/forening kan indstille 1 medlem til vandr\u00e5det. Vandr\u00e5det kan max. best\u00e5 af 20 medlemmer og kommunerne skal tilstr\u00e6be, ligelig fordeling mellem organisationer\/foreninger samt mellem medlemmer, der varetager forskellige interesser i forhold til vandplanl\u00e6gning. Syddjurs Kommune vil gerne bakke op om og st\u00f8tte den \u00f8gede \u00e5benhed og inddragelse af interesseorganisationerne i den kommende vandplanl\u00e6gning, og vil opfordre ovenst\u00e5ende organisationer og foreninger til at anmode kommunalbestyrelsen om at oprette et vandr\u00e5d og ikke mindst at indg\u00e5 i vandr\u00e5dene. Vandr\u00e5dene er et tilbud til ovenst\u00e5ende organisationer og foreninger, om at dr\u00f8fte planl\u00e6gning af vandl\u00f8bsindsatsen ud fra de rammer, som staten dikterer i n\u00e6ste generations vandplaner. Vandr\u00e5dene kan alts\u00e5 dr\u00f8fte, hvordan de indsatser, som skal udf\u00f8res, implementeres med st\u00f8rst mulig win-win for alle parter. Vandr\u00e5dene vil sikre dialog og samarbejde om fremtidens vandplaner, samt bidrage med viden om specifikke, lokale forhold, der b\u00f8r tages i betragtning i forbindelse med planl\u00e6gning af vandl\u00f8bsindsatserne. Syddjurs Kommune ser frem til dette samarbejde. Med udkastet til bekendtg\u00f8relse om vandr\u00e5d skal kommunalbestyrelserne inden for de enkelte hovedvandoplande efter den udmeldte frist beslutte, at der skal oprettes et vandr\u00e5d, hvis der er anmodet herom. Dette vil efterf\u00f8lgende blive annonceret p\u00e5 kommunens hjemmeside sammen med en tidsfrist for organisationernes og foreningernes indstilling af medlemmer til vandr\u00e5det. Den kommunalbestyrelse, der skal varetage sekretariatsbetjeningen af det enkelte vandr\u00e5d, vil herefter i samr\u00e5d med de \u00f8vrige kommunalbestyrelser indenfor hovedvandoplandet tr\u00e6ffe afg\u00f8relse om, hvilke af de indstillede medlemmer der kan v\u00e6re medlem af vandr\u00e5det. Danmark er opdelt i 23 vandoplande, der tilsammen d\u00e6kker hele landet. Syddjurs Kommune har areal i 3 af vandoplandene Vandopland, Djursland, \u00c5rhus Bugt og Randers Fjord. Som udgangspunkt er det aftalt, at Norddjurs Kommune varetager sekretariatsfunktionen og Syddjurs Kommune st\u00e5r for m\u00f8deledelse af vandr\u00e5det for vandopland Djursland. For vandopland \u00c5rhus Bugt bliver det formodentlig \u00c5rhus Kommune, der varetager sekretariatsfunktionen. For vandopland Randers Fjord afventer det beslutning i Guden\u00e5komiteen. Opdeling af de enkelte vandoplande kan ses her http:\/\/miljoegis.mim.dk\/cbkort?profile=miljoegis_vandrammedirektiv2011 Anmodning om oprettelse af vandr\u00e5d kan ske til Syddjurs Kommune Steen Ravn Christensen Tlf.: 87 53 59 21 eller src@syddjurs.dk \n\n"}