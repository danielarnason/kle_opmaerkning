{"classes":[{"id":"04.08.00","title":"Udend\u00f8rsanl\u00e6g i almindelighed"}],"title":"Nyt aktivitetsanl\u00e6g ved Rosmus Skole & B\u00f8rnehus indvies torsdag 8. maj","text":" Frivillige kr\u00e6fter, lokale sponsorer og midler fra LAG har v\u00e6ret grundlaget for det nye anl\u00e6g, der bliver til stor gl\u00e6de for omr\u00e5dets b\u00f8rn og unge I tilknytning til Rosmus Skole B\u00f8rnehus har lokale ildsj\u00e6le, repr\u00e6sentanter fra institutionerne sammen med Distriktsr\u00e5det arbejdet ih\u00e6rdigt p\u00e5 at skabe et nyt aktiv for lokalomr\u00e5det. Ideen har v\u00e6ret b\u00e5ret af \u00f8nsket om at lave en ny form for legeplads\/naturomr\u00e5de med mulighed for mange forskellige aktiviteter. Et omr\u00e5de, der b\u00e5de skal v\u00e6re et aktiv ift. lokalsamfundet men selvf\u00f8lgelig is\u00e6r de 400 b\u00f8rn i alderen 0-18, der dagligt f\u00e6rdes ved B\u00f8rnehus, skole, SFO, Juniorklub og Ungdomsklub. De \u00f8konomiske midler er tilvejebragt via tilskud fra LAG, via lokale sponsorer og via institutionernes tilskud. Planl\u00e6gningen er foretaget af en styregruppe sammensat af de fleste af omr\u00e5dets foreninger, skole\/B\u00f8rnehus og koordineret via Distriktsr\u00e5det. Arbejdskraften er hentet blandt frivillige lokale, blandt skolens klasser og via institutionens dygtige pedeller. I distriktsr\u00e5det er man glade og stolte over, at det i f\u00e6llesskab er lykkedes at fuldf\u00f8re s\u00e5 stort et projekt. Bent Ingemand S\u00f8rensen, der fra Distriktsr\u00e5det har v\u00e6ret tovholder i projektet h\u00e5ber, at anl\u00e6gget vil medvirke til at give det samlede distrikt et l\u00f8ft og g\u00f8re liv og bos\u00e6tning mere attraktiv. Bent S\u00f8rensen udtaler, Med indvielsen af anl\u00e6gget viser vi, at der er liv i f\u00e6llesskabet i distriktet, og vi har nu f\u00e5et et samlingssted, der har mulighed for at d\u00e6kke alle aldersgrupper, ikke kun b\u00f8rn og unge. I f\u00f8rste omgang er der dog ingen tvivl om, at omr\u00e5dets b\u00f8rn og unge er de f\u00f8rste til at f\u00e5 gavn af anl\u00e6gget. Lars Robdrup, leder af Skole B\u00f8rnehus forsikrer os om, at omr\u00e5det vil blive flittigt brugt. Indvielsen af anl\u00e6gget falder helt i tr\u00e5d med intentionerne i den nye skolereform, hvor b\u00f8rnene skal have mere varieret undervisning og v\u00e6re mere aktive i skoledagen . Ogs\u00e5 for b\u00f8rnene i B\u00f8rnehuset bliver anl\u00e6gget en stor gevinst. Her vil omr\u00e5det fungere som et udflugtssted, hvor b\u00f8rnene kan m\u00f8de nye oplevelser og udfordringer. Aktivitetsanl\u00e6gget indeholder et udfordrende stiforl\u00f8b, der b\u00e5de kan bruges til mountainbike og gang\/l\u00f8b, en beachvolleybane, en amfiscene, shelters, klatremilj\u00f8\/forhindringsbane, naturomr\u00e5de med hyggekroge og overraskelser og udend\u00f8rs fitnessredskaber, der sammen med skolens udeomr\u00e5de og de allerede eksisterende faciliteter her, udg\u00f8r et samlet hele med uanede muligheder for leg, udfoldelse, undervisning og udfordring. Omr\u00e5det indvies torsdag 8. maj kl. 17-18. Der vil her v\u00e6re mulighed for at afpr\u00f8ve de forskellige muligheder. Alle er velkomne. \n\n"}