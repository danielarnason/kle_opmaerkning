{"classes":[{"id":"28.09.00","title":"Dagtilbud til b\u00f8rn indtil skolestart i almindelighed"}],"title":"Dagligdagen","text":" Det er v\u00e6sentligt for dit barns trivsel at dagplejer og for\u00e6ldre indg\u00e5r i et \u00e5bent og positivt samarbejde omkring barnet. Samspillet imellem jer for\u00e6ldre og dagplejeren har stor betydning for det daglige arbejde samt til stor gl\u00e6de for barnet i det daglige. Det er vigtigt at du l\u00f8bende dr\u00f8fter dit barns trivsel med din dagplejer og at der gives tid til nyttig information om f.eks. dit barns s\u00f8vn, kost, oplevelser eller andet. Er der behov for en uddybende snak i forhold til dit barn eller andet, s\u00e5 sig det til dagplejeren s\u00e5 hun kan s\u00e6tte ekstra tid af til det og evt. f\u00e5 dagplejep\u00e6dagogen til at deltage. Giv altid dagplejeren besked n\u00e5r: Dit barn afleveres eller hentes af andre. Dit barn er syg. Dit barn er rask vigtigt at ringe dagen f\u00f8r barnet kommer. Dit barn holder fri\/ferie. Syge b\u00f8rn N\u00e5r b\u00f8rn bliver syge er det ikke hensigtsm\u00e6ssigt at de skal v\u00e6re i deres dagtilbud. Dels kan de smitte, s\u00e5 flere bliver syge og dels af hensyn til deres egen tryghed og velbefindende. Der kan v\u00e6re forskellige opfattelser af hvorn\u00e5r et sygt barn m\u00e5 komme i dagtilbud igen. Sundhedsstyrelsen har udgivet en vejledning om smitsomme sygdomme hos b\u00f8rn . Vejledningen informerer om de bestemmelser, der g\u00e6lder for b\u00f8rn i skoler og daginstitutioner, n\u00e5r der optr\u00e6der smitsomme sygdomme. Vejledningen omfatter alt fra hepatitis, influenza og kighoste til b\u00f8rneorm, mellem\u00f8rebet\u00e6ndelse og lus. Medicin Medicingivning i dagplejen finder under normale omst\u00e6ndigheder ikke sted. Ved kroniske sygdomme kan der v\u00e6re behov for at give medicin i l\u00f8bet af dagen. Der skal i s\u00e5 fald foreligge dokumentation fra barnets egen l\u00e6ge samt instruktion for medicingivningen. Hvis der i dagplejehjemmet er et dagplejebarn med f.eks. feberkrampe, skal dagplejeren have en stikpille liggende til at standse anfaldet. Medicinen opbevares utilg\u00e6ngeligt for b\u00f8rn. For\u00e6ldrene skal altid kontakte dagplejep\u00e6dagogen, hvis barnet har behov for medicin, eller der er tvivlstilf\u00e6lde. Det er i orden at f\u00e6rdigg\u00f8re en penicillinkur, hvis barnet i \u00f8vrigt er rask. \n\n"}