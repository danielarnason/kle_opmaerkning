{"classes":[{"id":"27.36.12","title":"Socialp\u00e6dagogisk bistand (hj\u00e6lp, omsorg eller st\u00f8tte samt genoptr\u00e6ning)"}],"title":"Hjemmetr\u00e6ning for \u00e6ldre gav flotte resultater i 2012","text":" I 2012 gennemf\u00f8rte 284 borgere et hjemmetr\u00e6ningsforl\u00f8b og over 50 % blev helt eller delvist selvhjulpne efter forl\u00f8bet. Indsatsen i 2012 har n\u00e5et den planlagte besparelse p\u00e5 over 5 mio. kr. Syddjurs kommune startede i januar 2011 projektet Syddjurs tr\u00e6ner for en bedre fremtid aktiv tr\u00e6ning fremfor kompenserende hj\u00e6lp inden for hjemmeplejen. Efter at byr\u00e5det s\u00e5 de gode resultater blev konceptet gjort til en permanent ordning i forbindelse med budgetvedtagelsen for 2012. Tilbuddet om hjemmetr\u00e6ning bygger p\u00e5 ideen om, at borgeren hj\u00e6lpes til at kunne mestre sit hverdagsliv via en m\u00e5lrettet tr\u00e6ningsindsats, og derved blive helt eller delvist selvhjulpne. Opg\u00f8relsen for 2012 viser at 20 % er blevet selvhjulpne ud fra de opsatte m\u00e5l, 36 % er blevet delvist selvhjulpne og 44 % har ikke vist fremskridt. Formand for udvalget for sundhed, \u00e6ldre- og socialomr\u00e5det Ninna Thomsen udtaler: - Jeg er rigtig stolt af vores hjemmepleje og vores hjemmetr\u00e6ningspersonale. De har virkelig gjort en indsats med hjemmetr\u00e6ning som har stor betydning for de ber\u00f8rte borgeres livskvalitet. Det betyder rigtig meget for den enkelte, at man selv kan g\u00e5 i bad, tage st\u00f8ttestr\u00f8mper p\u00e5 eller tage t\u00f8j p\u00e5. Samtidig er det selvf\u00f8lgelig godt for kommunekassen at hjemmetr\u00e6ningen giver besparelser. De gode resultater har ogs\u00e5 vist sig hos de \u00e6ldste af borgerne. Der er gennemf\u00f8rt 133 tr\u00e6ningsforl\u00f8b blandt de 80 89 \u00e5rige. Mere end halvdelen bliver helt eller delvist selvhjulpne. I aldersgruppen 90 99 \u00e5rige er der gennemf\u00f8rt 43 tr\u00e6ningsforl\u00f8b. Heraf er 6 blevet helt selvhjulpne og 19 delvist selvhjulpne. I 2012 er der ogs\u00e5 gennemf\u00f8rt 44 s\u00e5kaldte udredningsforl\u00f8b, hvor borgere som har ans\u00f8gt om hjemmepleje, i stedet har modtaget r\u00e5d og vejledning til at klare sig selv. De har f\u00e5et gode r\u00e5d til den daglige livsf\u00f8relse, indretning af hjemmet og instruktion i brug af hj\u00e6lpemidler. Af de 44 er 56 % blevet selvhjulpne og 12 % er blevet selvhjulpne med robotst\u00f8vsuger. Den forventede besparelse p\u00e5 omr\u00e5det i budget 2012 var p\u00e5 5,1 mio. kr. og omr\u00e5det hentede 5,4 mio. kr. I forl\u00e6ngelse af de gode resultater i 2012 har \u00e6ldreomr\u00e5det lanceret et kompetenceudviklingsprojekt for alle medarbejdere. Projektet skal sikre et f\u00e6lles sprog og videndeling, og at alle medarbejdere fra hjemmeplejere, terapeuter, visitatorer og sygeplejersker har en god dialog p\u00e5 tv\u00e6rs om den enkelte borger. Projektet ledes af visitationskoordinator Rikke H\u00f8egh Jensen i samarbejde med Randers SOSU skole og konsulentvirksomheden Type2Dialog. \n\n"}