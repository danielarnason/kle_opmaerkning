{"classes":[{"id":"29.09.00","title":"Forebyggelse og sundhedsfremme i almindelighed"}],"title":"Midtjyske for\u00e6ldre sk\u00e5ner deres b\u00f8rn for r\u00f8g","text":" Mange \u00e5rs indsats mod passiv rygning har b\u00e5ret frugt. Langt f\u00e6rre b\u00f8rn end tidligere uds\u00e6ttes nu for sundhedsskadelig tobaksr\u00f8g. Det viser en ny unders\u00f8gelse af midtjyderne, som pr\u00e6senteres p\u00e5 en konference den 13. marts. Passiv rygning er sundhedsskadelig for b\u00f8rn. Derfor har Sundhedsstyrelsen og sundhedsplejen i kommunerne gennem flere \u00e5r gennemf\u00f8rt kampagner og andre indsatser, der skal mindske den passive rygning i familier. Det har haft en markant gunstig effekt i b\u00f8rnefamilier. I perioden fra 2006-2013 er andelen af hjem med b\u00f8rn, hvor der ryges dagligt, faldet fra 19 procent til fem procent. Det viser nye tal fra befolkningsunders\u00f8gelsen Hvordan har du det? 2013. - Det er opl\u00f8ftende, at det er lykkedes s\u00e5 mange for\u00e6ldre at \u00e6ndre deres rygevaner. Nogle er formentlig holdt helt op med at ryge, mens andre v\u00e6lger at tr\u00e6kke ud p\u00e5 altanen, n\u00e5r de vil ryge, for ikke at uds\u00e6tte b\u00f8rnene for den sundhedsskadelige r\u00f8g, siger forsker, ph.d. Karina Friis fra CFK-Folkesundhed og Kvalitetsudvikling, som har v\u00e6ret med til at gennemf\u00f8re Region Midtjyllands del af den landsd\u00e6kkende befolkningsunders\u00f8gelse. F\u00e6rre rygere i regionen P\u00e5 tv\u00e6rs af regionen er det i 2013 kun hver femte borger, der ryger dagligt, mod hver fjerde i 2006. Der ses ogs\u00e5 en positiv udvikling blandt kronisk syge, hvor der har v\u00e6ret et fald i andelen af dagligrygere blandt stort set alle sygdomsgrupper. Tallene g\u00e6lder aldersgruppen 25-79 \u00e5r. - Det er en sundhedsm\u00e6ssig succes, at andelen af rygere falder. Der er klar dokumentation for rygnings skadelige effekt og udviklingen afspejler, at vi gennem flere \u00e5r har haft et positivt samarbejde om at nedbringe andelen af rygere p\u00e5 tv\u00e6rs af sundhedsv\u00e6senets mange akt\u00f8rer. Det kan ogs\u00e5 tyde p\u00e5, at sundhedspersonalet er blevet mere opm\u00e6rksomme p\u00e5 at r\u00e5dgive patienter om rygestop, siger Bent Hansen, formand for Regionsr\u00e5det i Region Midtjylland. Indsatser p\u00e5 flere niveauer Det generelle fald i andelen af dagligrygere kan b\u00e5de tilskrives rygeloven, som har \u00e6ndret rygerkulturen p\u00e5 arbejdspladser og offentlige institutioner, men ogs\u00e5 at mange af de midtjyske kommuner p\u00e5 baggrund af den f\u00f8rste Sundhedsprofil fra 2006 udvalgte rygning som indsatsomr\u00e5de. - Det er meget positivt at konstatere, at det faktisk nytter at g\u00f8re en indsats. Effekten p\u00e5 rygeomr\u00e5det har sandsynligvis v\u00e6ret s\u00e5 god, netop fordi man har kombineret de lokale indsatser med strukturelle tiltag som fx rygeloven, der g\u00f8r det lettere for borgerne at frav\u00e6lge rygning i dagligdagen, vurderer formanden for KKR Midtjylland Jan Petersen, som er borgmester i Norddjurs Kommune. - Vi gl\u00e6der os til at se de nye sundhedsprofiler for kommunerne, s\u00e5 vi kan vurdere om der er nye sundhedsomr\u00e5der, som kalder p\u00e5 en s\u00e6rlig indsats, siger Jan Petersen. Den midtjyske unders\u00f8gelse er del af en national unders\u00f8gelse, som kortl\u00e6gger danskernes sundhed. Den er gennemf\u00f8rt i samarbejde med regionens 19 kommuner og bruges aktivt af s\u00e5vel kommuner som region og andre sundhedsakt\u00f8rer til at planl\u00e6gge og prioritere m\u00e5lrettede sundhedsindsatser. Resultaterne fra Region Midtjyllands befolkningsunders\u00f8gelse Hvordan har du det? 2013 pr\u00e6senteres p\u00e5 en konference i Silkeborg den 13. marts 2014. Journalister er velkomne. L\u00e6s mere p\u00e5 www.hvordanhardudet.rm.dk Fakta om rygning: Rygning i hjemmet \u00f8ger risikoen for vugged\u00f8d, mellem\u00f8rebet\u00e6ndelse og luftvejssygdomme som fx astma Risikoen for rygestart hos b\u00f8rn og unge \u00f8ges v\u00e6sentligt, hvis for\u00e6ldrene ryger Rygning \u00f8ger risikoen for en lang r\u00e6kke alvorlige sygdomme som lungekr\u00e6ft, hjerte-kar-sygdomme og rygerlunger (KOL). I gennemsnit d\u00f8r en storryger 8-10 \u00e5r tidligere end en person, der aldrig har r\u00f8get \n\n"}