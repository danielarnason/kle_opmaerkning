{"classes":[{"id":"27.42.00","title":"Plejeboliger og plejehjem i almindelighed"}],"title":"Busser p\u00e5 vej","text":" P\u00e5 ti m\u00e5neder er det lykkedes et samarbejde mellem frivillige og ansatte at indsamle ca. 800.000 kr. til fem specialindrettede busser. M\u00e5let er at give \u00e6ldre og handicappede flere muligheder for positive udeoplevelser gennem busture. De mange penge er indsamlet ved aktiviteter i de enkelte centre samt ved donationer fra private, fonde samt virksomheder. De fem specialindrettede busser vil blive placeret p\u00e5 de enkelte pleje- og aktivitetscentre i kommunen til gl\u00e6de for b\u00e5de \u00e6ldre og handicappede. Projektet blev startet op, fordi for mange af kommunens svageste borgere ikke oplever nydelsen ved at komme ud i den friske luft i dagligdagen eller deltage i kulturelle tilbud. Placeringen p\u00e5 de enkelte centre giver mulighed for b\u00e5de impulsive ture samt planlagte udflugter med vores \u00e6ldre medborgere. Noget som vil give mange mennesker en oplevelse samt en for\u00f8get livskvalitet. Formanden for udvalget for sundhed, \u00e6ldre- og socialomr\u00e5det Ninna Thomsen udtaler: - Her er tale om et flot samarbejde mellem frivillige og ansatte med et fantastisk godt form\u00e5l. Jeg vil opfordre alle, b\u00e5de private med donationer og erhvervsdrivende med reklamer, til at st\u00f8tte op om projektet, s\u00e5 vi kan n\u00e5 i m\u00e5l med fem flotte busser. P\u00e5 de fem centre, hvor busserne skal placeres, er der oprettet lokale arbejdsgrupper af frivillige og p\u00e5r\u00f8rende, som nu skal i gang med anden fase af projektet at skaffe de sidste ca. 700.000 kr. ved fortsat indsamling samt ved at s\u00e6lge reklameplads for lokale firmaer p\u00e5 busserne. Disse reklamer vil g\u00f8re annonc\u00f8rerne synlige i lokalomr\u00e5det til en fornuftig pris. Dette arbejde starter op i uge ni. Det er vigtigt for frivillige og medarbejdere, at alle indt\u00e6gter g\u00e5r ubesk\u00e5ret til projektet, og at der ikke er mellemled, som skal tjene p\u00e5 projektet. Det ops\u00f8gende arbejde varetages derfor af de frivillige. De vil i den kommende tid bes\u00f8ge handlende og firmaer i lokalomr\u00e5derne for at s\u00e6lge reklameplads p\u00e5 busserne og s\u00f8ge sponsorst\u00f8tte. M\u00e5let er, at busserne er leveret og klar til brug i slutningen af f\u00f8rste halv\u00e5r 2013. Busserne vil blive placeres p\u00e5 pleje- og aktivitetscentrene i byerne: R\u00f8nde Knebel Ebeltoft Hornslet Ryomg\u00e5rd. For yderligere oplysninger kontakt Solveig Langballe, Vedligeholdende tr\u00e6ning og aktivitet p\u00e5 87 53 58 38 eller Peter Tofft p\u00e5 22 41 87 05 \n\n"}