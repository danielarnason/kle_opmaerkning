{"classes":[{"id":"17.00.00","title":"Folkeskoleundervisning i almindelighed"}],"title":"Uge sex","text":" I uge 6 deltager 2579 b\u00f8rn og unge fra 20 skoler i Syddjurs Kommune i Sex Samfunds rekord store seksualundervisningskampagne Uge Sex. For f\u00f8rste gang er ogs\u00e5 de sm\u00e5 elever fra 2.-3. klasse med. Hvad vil det sige at have det godt, hvad er en god familie, og hvad sker der med min krop i puberteten? Hvert \u00e5r i uge 6 tilbyder Sex Samfund gratis og tidssvarende undervisnings materiale til seksual undervisningen i 2.-10. klasse og p\u00e5 ungdomsuddannelserne i \u00e5r med Familier som det s\u00e6rlige tema. L\u00e6rere har i \u00e5r tilmeldt et rekordstort antal elever til Uge Sex. N\u00e6sten 225.000 elever deltager p\u00e5 landsplan i Uge Sex 2013. For f\u00f8rste gang kommer Uge Sex ogs\u00e5 p\u00e5 skemaet i 2.-3. klasse. Det sker med materialer og emner, der er s\u00e6rligt tilpasset de sm\u00e5 elever: Krop, f\u00f8lelser, venskaber, identitet og familie. For eksempel handler undervisningen om at have det godt: Hvad vil det sige at have det godt, og hvad der skal til for, at vi kan v\u00e6re sunde og raske og have det godt med vores venner og familie. - N\u00e5r vi sammen med Trygfonden har udvidet kampagnen, er det, fordi vi ved, at god seksual undervisning kan skabe st\u00f8rre trivsel i klasserne og reducere mobning. Undervisningen udvikler b\u00f8rn og unges indsigt i, at der ikke er en rigtig m\u00e5de, men mange m\u00e5der at v\u00e6re pige og dreng p\u00e5, se ud p\u00e5 og leve i en familie p\u00e5. Det er en indsigt, som smitter af p\u00e5 det sociale samv\u00e6r i klassen, siger projektleder i Sex Samfund, Line Anne Roien. P\u00e5 alle klassetrin arbejdes der i Uge Sex med emner som f\u00f8lelser, k\u00f8nsroller, trivsel og identitet. I de \u00e6ldre klasser handler undervisningen ogs\u00e5 om det spirende pubertets- og ungdomsliv og om emner som pr\u00e6vention, graviditet, sexsygdomme og seksualitet. L\u00e6s mere p\u00e5 www.ugesex.dk \n\n"}