{"classes":[{"id":"05.04.00","title":"Stier i almindelighed"}],"title":"Multifunktionel sti p\u00e5 Ahl Hage","text":" I for\u00e5ret lancerede Friluftsr\u00e5det en konkurrence om det bedste friluftsprojekt i Nationalpark Mols Bjerge. Konkurrencen blev vundet af Syddjurs Kommune med et projekt om en multifunktionel sti p\u00e5 Ahl Hage. Nu er alle tilladelser endelig ved at v\u00e6re p\u00e5 plads og arbejdet med etableringen af selve stien er p\u00e5begyndt. Stien bliver ca. 2 km. lang og kobler p\u00e5 den eksisterende asfalterede sti inde fra Ebeltoft by, s\u00e5 det fremover vil v\u00e6re muligt at komme fra havnen til skoven p\u00e5 et godt fast og plant underlag. Sti bliver 2 m. bred, og d\u00e6kket med h\u00e5rdt stampet stenmel, s\u00e5 den kan b\u00e6re en k\u00f8restol. P\u00e5 stien bliver der indlagt forskellige muligheder for aktiviteter, med et stort tr\u00e6ningsplateau som det mast markante. Plateauet bliver udformet som et stort cirkelslag rundt om et tr\u00e6, om med mange funktionsmuligheder indbygget. Man vil kunne bruge det til styrketr\u00e6ning, str\u00e6k\u00f8velser, spiseplads, m\u00f8dested, historiefort\u00e6llinger, klatre\u00f8velser og meget andet. I den modsatte ende af stiforl\u00f8bet vil der blive indrettet et roligt hj\u00f8rne til mindfulness med behagelige b\u00e6nke og en stor h\u00e6ngek\u00f8je til dem der bare vil have fred til lidt eftertanke. Undervejs vil man ogs\u00e5 have mulighed for at kikke p\u00e5 fugle p\u00e5 Sandhagen og m\u00e6rke lidt af historiens vingesus ved den gamle skanse fra Englandskrigen. S\u00e5 stien henvender sig s\u00e5ledes til en lang r\u00e6kke forskellige brugere fra bev\u00e6gelsesh\u00e6mmede, over g\u00e5ende til l\u00f8bere med fokus p\u00e5 motionsaspektet. Og der er plads til b\u00e5de de hurtige og de mere eftert\u00e6nksomme, til skoleklassen p\u00e5 ekskursion og dagplejem\u00f8drene p\u00e5 tur. Alt i alt en virkelig multifunktionel sti, som vi h\u00e5ber borgere og turister vil tage godt imod. \n\n"}