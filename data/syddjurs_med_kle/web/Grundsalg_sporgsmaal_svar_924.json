{"classes":[{"id":"13.06.02","title":"Salg af jord"}],"title":"Grundsalg sp\u00f8rgsm\u00e5l & svar","text":" Kan jeg reservere en grund? Ja du kan godt reservere en grund. Reservationen betyder dog ikke, at du f\u00e5r fork\u00f8bsret til grunden, men kun, at du bliver kontaktet, hvis andre \u00f8nsker at k\u00f8be grunden. Grunden vil da blive solgt til den h\u00f8jestbydende. Du reserverer ved at: ringe til direktionssekretariatet 87 53 50 10 eller skrive en mail til syddjurs@syddjurs.dk, m\u00e6rk den \"Reservering af grund\" og oplys dit navn, adresse, mail adresse og telefonnummer, samt hvilken grund, du \u00f8nsker at reservere. Reservationen g\u00e6lder for 4 m\u00e5neder, hvorefter du skal kontakte Syddjurs Kommune igen, hvis du fortsat er interesseret i grunden. Bem\u00e6rk, at du ikke kan reservere grunde, s\u00e5 l\u00e6nge disse s\u00f8ges afh\u00e6ndet i en udbudsrunde. Ved nyudstykninger vil Syddjurs Kommune normalt f\u00f8rst afholde en offentligt annonceret udbudsrunde p\u00e5 et par uger, og de grunde, der ikke s\u00e6lges i udbudsrunden, bliver efterf\u00f8lgende sat til \"normalt\" salg. F\u00f8rst fra dette tidspunkt kan du reservere en grund. Kan jeg f\u00e5 rabat? \/ er I til at handle med? Nej. N\u00e5r Syddjurs Kommune udbyder grunde til fast pris, er kommunen forpligtet til at s\u00e6lge til mindst denne pris. K\u00f8bere kan derfor ikke f\u00e5 rabat. Dette f\u00f8lger af \u00a7 6, stk. 3, i bekendtg\u00f8relse nr. 799 af 24. juni 2011 om offentligt udbud ved salg af kommunens henholdsvis regionens faste ejendomme. Falder priserne, og skal jeg vente med at k\u00f8be? Syddjurs Kommune er forpligtet til, som minimum, at s\u00e6lge til markedspris, og denne afh\u00e6nger helt af den generelle markedsudvikling. S\u00e5 Syddjurs Kommune kan hverken af- eller bekr\u00e6fte, at priserne ikke i fremtiden ikke vil falde \/ stige. L\u00e6gges der moms til? Syddjurs Kommunes villagrunde til private s\u00e6lges inklusiv moms. Grunde til erhverv og storparceller s\u00e6lges eksklusiv moms. Normalt skal du som k\u00f8ber betale tinglysningsafgiften ved sk\u00f8dets tinglysning. Husk i den forbindelse at v\u00e6re opm\u00e6rksom p\u00e5, at der ikke betales tinglysningsafgift af moms. Det vil sige, at du som k\u00f8ber af en villagrund skal tr\u00e6kke momsen fra k\u00f8besummen, inden du beregner tinglysningsafgift. L\u00e6s evt. selv mere om beregningsgrundlaget i SKATs juridiske vejledning, pkt. E.B.3.1.2.5 ( http:\/\/www.skat.dk\/SKAT.aspx?oId=12707 vId=0 ). Tilbagek\u00f8ber I grunde? Syddjurs Kommune s\u00e6lger normalt kommunens grunde med en deklaration om tilbagek\u00f8bsret for kommunen, hvis grundene ikke bebygges eller fors\u00f8ges videresolgt ubebygget. Syddjurs Kommune modtager gerne henvendelser om tilbagek\u00f8b, men g\u00f8r opm\u00e6rksom p\u00e5, at der er tale om en tilbagek\u00f8bsret - ikke en tilbagek\u00f8bspligt - for kommunen. Du kan derfor ikke regne med, at Syddjurs Kommune tilbagek\u00f8ber grunden, hvis du ikke \u00f8nsker at beholde den. Det er f\u00f8rste gang, jeg skal bygge et hus \u2013 hvad g\u00f8r jeg? Du kan finde vejledning til de forskellige faser i en byggeproces p\u00e5 http:\/\/www.boligejer.dk\/byggeproces \u00a0 \n\n"}