{"classes":[{"id":"24.05.00","title":"Turisme i almindelighed"}],"title":"Djursland for fuld speed p\u00e5 Ferie for Alle messen i Herning","text":" Allerede inden d\u00f8rene blev \u00e5bnet til messestart fredag morgen stod folk i k\u00f8 for at komme ind i varmen for at f\u00e5 inspiration til n\u00e6ste rejse ned i varmen eller rundt i hjertevarme Danmark. Rejselystne fra n\u00e6r og fjern valfartede igen i \u00e5r til den \u00e5rlige Feriemesse i Herning, der blev afviklet i weekenden 22. 24. februar 2013. Intet mindre end 63.500 mennesker bes\u00f8gte messen i l\u00f8bet af 3 dage. Djursland var flot repr\u00e6senteret p\u00e5 messen. Djursland synlig p\u00e5 messen. Djursland fyldte godt i landskabet til rejsemessen med en stor og synlig stand i Danmarkshallen. Store Djurslandbannere hang ned fra loftet og kunne ses hvor end \u00f8jet rakte og ved trekantede bemandede borde stod attraktioner, overnatningssteder, spisesteder og nationalparken klar til at fort\u00e6lle de messebes\u00f8gende om Djursland. Turismedirekt\u00f8r Flemming Rasmussen fort\u00e6ller begejstret: Jeg er stolt over det lokale f\u00e6llesskab omkring messen. Alle bakker flot op om at udbrede kendskabet til Djursland som et attraktivt rejsem\u00e5l med mange muligheder for b\u00e5de b\u00f8rnefamilier og par. Det er et vigtigt signal at sende til b\u00e5de ind- og udland at p\u00e5 Djursland st\u00e5r vi sammen og har rigtigt meget at byde p\u00e5 overfor turisterne . Tipskupon med mulighed for at vinde en rejse til Djursland Det var et tr\u00e6kplaster, at der var mulighed for at vinde en rejse til Djursland ved at udfylde en tipskupon. Tom Nielsen fra Aalborg og hans familie kommer hvert \u00e5r p\u00e5 messen, og de stod l\u00e6nge p\u00e5 Djursland standen for at udfylde kuponen og h\u00f8re om Djursland. N\u00e5, Djurs Sommerland er st\u00f8rre end F\u00e5rup Sommerland. Det var jeg ikke klar over , sagde Tom. Vi er vant til F\u00e5rup Sommerland, men de har jo ikke Danmarks l\u00e6ngste Rutchebane, s\u00e5 mon ikke turen g\u00e5r til Djursland n\u00e6ste gang , sagde Tom Nielsen. Alle 4 familiemedlemmer udfyldte en tipskupon, s\u00e5 m\u00e5ske de er de heldige vindere af et ophold p\u00e5 Ebeltoft Park Hotel. Djursland gavmilde med smagspr\u00f8ver Snakken gik lystigt p\u00e5 standen. Nationalparken fortalte om de mange muligheder for naturoplevelser og attraktionerne om deres nyheder i 2013. Men det blev ikke kun ved snakken. Djurs Sommerland inviterede de bes\u00f8gende til at pr\u00f8ve at sidde i en r\u00f8d ATV fra \u00e5rets nyhed i Djurs Sommerland JUVELEN. Rigtig mange b\u00f8rn kravlede op i ATV en og m\u00e6rkede suset og fik dermed en forsmag p\u00e5 hvad de kan opleve i Djurs Sommerland. Ree Park- Ebeltoft Safari havde medbragt jeepen fra den helt nye film: Min s\u00f8sters B\u00f8rn i Afrika hvor flere scener er optaget i Ree Park Ebeltoft Safari. Skandinavisk Dyrepark havde deres store bl\u00f8de isbj\u00f8rn-maskot med som gik rundt uddelte bolsjer, krammere og brochurer. Molbordet gav smagspr\u00f8ver p\u00e5 specialiteter produceret af lokale f\u00f8devarer, og Mols Bolsjer b\u00f8d p\u00e5 et bredt udvalg af l\u00e6kre hjemmelavede bolsjer, slik og br\u00e6ndte mandler. For de modige b\u00f8d Randers Regnskov p\u00e5 en lille godbid best\u00e5ende af levende melorme. Der var flere, der vovede den s\u00e6rpr\u00e6gede smagspr\u00f8ve. For yderligere oplysninger om messen kontakt Turismedirekt\u00f8r Flemming Rasmussen p\u00e5 mobil 2336 5653. \n\n"}