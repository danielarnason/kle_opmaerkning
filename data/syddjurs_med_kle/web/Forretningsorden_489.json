{"classes":[{"id":"00.22.00","title":"Kommunalbestyrelsen, udvalg mv. - kommuners styrelse i almindelighed"}],"title":"Forretningsorden","text":" Vedtaget af byr\u00e5det i m\u00f8der den 23. april 2014 og 21. maj 2014. Forretningsorden for Syddjurs Byr\u00e5d Byr\u00e5dets m\u00f8der. 1. Byr\u00e5dets m\u00f8der er offentlige. Byr\u00e5det kan dog bestemme, at enkelte sager behandles for lukkede d\u00f8re Stk. 2. F\u00f8lgende sager skal medmindre byr\u00e5det i det enkelte tilf\u00e6lde tr\u00e6ffer anden bestemmelse behandles for lukkede d\u00f8re: 1. Sager, hvis afg\u00f8relse foruds\u00e6tter en bed\u00f8mmelse af personlige forhold. 2. Sager om k\u00f8b og salg af faste ejendomme. 3. Overslag og tilbud vedr\u00f8rende bygningsarbejder og leverancer. Stk. 3. Sp\u00f8rgsm\u00e5let om, hvorvidt en sag giver grundlag for d\u00f8rlukning, skal dog forud forhandles for lukkede d\u00f8re, hvis dette bestemmes af byr\u00e5det eller borgmesteren, jf. lov om kommunernes styrelse 10. Stk. 4. Sager, der behandles for lukkede d\u00f8re, foretages s\u00e5 vidt muligt sidst. Stk. 5. Hvert enkelt byr\u00e5dsmedlem har sin bestemte plads i m\u00f8desalen. Fordelingen af pladserne sker efter indbyrdes overenskomst mellem byr\u00e5dets partigrupper\/lister. Ved uenighed afg\u00f8r borgmesteren placeringen. Stk. 6. Enhver har adgang til at overv\u00e6re byr\u00e5dets offentlige m\u00f8der under iagttagelse af god ro og orden. S\u00e5fremt en tilh\u00f8rer forstyrrer forhandlingerne, kan borgmesteren udelukke den p\u00e5g\u00e6ldende eller i forn\u00f8dent fald samtlige tilh\u00f8rere fra m\u00f8det. Borgmesteren kan reservere s\u00e6rlige pladser for pressens repr\u00e6sentanter. Det \u00e5bne m\u00f8de optages p\u00e5 video og vises elektronisk p\u00e5 kommunens hjemmeside 2. Er et medlem forhindret i at deltage i et byr\u00e5dsm\u00f8de, meddeler medlemmet borgmesteren dette inden m\u00f8dets afholdelse. I beslutningsprotokollen anf\u00f8res for hvert enkelt m\u00f8de og punkt hvilke medlemmer, der har v\u00e6ret frav\u00e6rende. Udsendelse af dagsorden og sagernes freml\u00e6ggelse. 3. Dersom et medlem senest kl. 12, 8 dage forud for et ordin\u00e6rt m\u00f8de har indgivet skriftlig anmodning om behandling af en sag, s\u00e6tter borgmesteren denne sag p\u00e5 dagsordenen for f\u00f8rstkommende m\u00f8de. Stk. 2. Borgmesteren s\u00f8rger for, at en dagsorden formidles elektronisk til medlemmerne senest 4 hverdage inden byr\u00e5dets m\u00f8der. Inden for samme frist formidles ogs\u00e5 elektronisk det forn\u00f8dne materiale til bed\u00f8mmelse af de sager, der er optaget p\u00e5 dagsordenen, herunder eventuelle udvalgserkl\u00e6ringer. Stk. 3. Ved indkaldelse til ekstraordin\u00e6rt m\u00f8de giver borgmesteren i videst muligt omfang medlemmerne underretning om de sager, der skal behandles p\u00e5 m\u00f8det. Beslutningsdygtighed, m\u00f8deledelse og sagernes forel\u00e6ggelse. 4. Byr\u00e5det er beslutningsdygtigt, n\u00e5r mindst halvdelen af medlemmerne er til stede. Stk. 2. Borgmesteren og i dennes forfald f\u00f8rste viceborgmester, og i dennes forfald anden viceborgmester, leder byr\u00e5dets m\u00f8der. Borgmesteren tr\u00e6ffer bestemmelse i alle sp\u00f8rgsm\u00e5l vedr\u00f8rende forhandlingernes ledelse og iagttagelse af god orden under m\u00f8det. Endvidere formulerer borgmesteren de punkter, om hvilke der skal stemmes. Stk. 3. Enhver, der \u00f8nsker ordet, skal henvende sig til borgmesteren. Ordf\u00f8rerrunde kan anvendes af borgmesteren i st\u00f8rre sager, som f.eks. ved dr\u00f8ftelsen af budget m.v. R\u00e6kkef\u00f8lgen afg\u00f8res efter f\u00f8lgende princip: Gruppeformanden for grupperne f\u00e5r ordet i r\u00e6kkef\u00f8lge bestemt efter gruppernes st\u00f8rrelse m\u00e5lt i antal mandater. Hvis to eller flere grupper har samme mandattal afg\u00f8res deres indbyrdes placering af gruppens\/listens samlede stemmetal. I tilf\u00e6lde af at et byr\u00e5dsmedlem forlader sin oprindelige gruppe\/liste, tager vedkommende sit personlige stemmetal med sig og placeres i ordf\u00f8rerrunden derefter. Gruppens\/listens samlede listestemmer forbliver hos gruppen\/listen, hvis nye stemmetal er lig med det oprindelige stemmetal fratrukket de personlige stemmer fra det byr\u00e5dsmedlem, der forlader gruppen\/listen. I \u00f8vrigt gives ordet til medlemmerne i den orden, hvori de har beg\u00e6ret det. Hvis flere beg\u00e6rer ordet p\u00e5 \u00e9n gang, bestemmer borgmesteren den orden, hvori de f\u00e5r adgang til at tale. Ingen m\u00e5 tale uden at rejse sig fra sin plads, og talerne m\u00e5 ikke afbrydes af andre end borgmesteren. Stk. 4. Ethvert medlem skal efterkomme borgmesterens afg\u00f8relser ang\u00e5ende overholdelsen af den forn\u00f8dne orden. N\u00e5r et medlem i samme m\u00f8de to gange er kaldt til orden, kan byr\u00e5det efter borgmesterens forslag n\u00e6gte vedkommende ordet i dette m\u00f8de. Stk. 5. Ethvert forslag under forhandlingerne rettes til borgmesteren. N\u00e5r borgmesteren finder anledning dertil, eller n\u00e5r det beg\u00e6res af 3 medlemmer, skal det s\u00e6ttes under afstemning, om afslutning af en forhandling skal finde sted. Stk. 6. Borgmesteren kan lade sp\u00f8rgsm\u00e5l, der henh\u00f8rer under borgmesterens afg\u00f8relse, afg\u00f8re af byr\u00e5det. 5. Sagerne foretages i m\u00f8det i den r\u00e6kkef\u00f8lge, som borgmesteren bestemmer, og borgmesteren kan herved fravige den i dagsordenen angivne r\u00e6kkef\u00f8lge. Byr\u00e5det afg\u00f8r dog, i hvilken r\u00e6kkef\u00f8lge sagerne skal behandles, n\u00e5r mindst 3 medlemmer fordrer afstemning herom. Stk. 2. Ethvert medlem kan ved m\u00f8dets begyndelse beg\u00e6re ordet til dagsordenen, herunder med henblik p\u00e5 sp\u00f8rgsm\u00e5let om sagers overflytning fra behandling for lukkede d\u00f8re til behandling for \u00e5bne d\u00f8re og omvendt. 6. En sag undergives kun \u00e9n behandling, medmindre andet er bestemt i lovgivningen, eller byr\u00e5det vedtager at undergive den to behandlinger. Forslag til \u00e6ndringer i styrelsesvedt\u00e6gten, ligesom \u00f8konomiudvalgets forslag til \u00e5rsbudget og fler\u00e5rige budgetoverslag, skal undergives 2 behandlinger, jf. styrelseslovens 2, stk. 1, henholdsvis 38, stk. 1. Stk. 2. Ved 1. behandling stemmes ikke om sagens realitet, men kun om dens overgang til 2. behandling. Ethvert medlem har ret til at f\u00e5 ordet for at ytre sig over den foreliggende sag, forinden der af byr\u00e5det tr\u00e6ffes beslutning om sagens overgang til 2. behandling. Mellem 1. og 2. behandling skal der v\u00e6re mindst 24 timer. Mellem 1. og 2. behandling af styrelsesvedt\u00e6gten dog mindst 6 dage og mellem 1. og 2. behandling af \u00e5rsbudgetter mindst 3 uger. Stk. 3. N\u00e5r en sag undergives 2 behandlinger, skal dens dokumenter efter 1. behandling s\u00e5 vidt muligt formidles elektronisk til medlemmerne, jf. 3, stk. 2. Udvalg. 7. Byr\u00e5det kan neds\u00e6tte s\u00e6rlige udvalg til varetagelse af bestemte hverv eller til udf\u00f8relse af forberedende eller r\u00e5dgivende funktioner for byr\u00e5det, \u00f8konomiudvalget eller de st\u00e5ende udvalg. Byr\u00e5det bestemmer de s\u00e6rlige udvalgs sammens\u00e6tning og fasts\u00e6tter regler for deres virksomhed. Formandskabet kan fastl\u00e6gges af byr\u00e5det i forbindelse med afg\u00f8relsen af udvalgets sammens\u00e6tning men kan ogs\u00e5 overlades til udvalget selv. Stk. 2. Byr\u00e5det kan beslutte at henvise en sag, der ikke henh\u00f8rer under et bestemt udvalgs forretningsomr\u00e5de, til et af de best\u00e5ende udvalg. Medlemmernes deltagelse i forhandlinger og afstemning. 8. Byr\u00e5det tr\u00e6ffer beslutning om, hvorvidt et medlems interesse i en sag er af en s\u00e5dan beskaffenhed, at medlemmet er udelukket fra at deltage i udvalgets forhandling og afstemning om sagen. I bekr\u00e6ftende fald skal medlemmet under forhandling og afstemning om sagen forlade lokalet, hvorimod den p\u00e5g\u00e6ldende ikke er afsk\u00e5ret fra at deltage i byr\u00e5dets forhandling og afstemning om, hvorvidt denne skal vige sit s\u00e6de under den p\u00e5g\u00e6ldende sags behandling. Stk. 2. Et medlem skal underrette byr\u00e5det, hvis der foreligger forhold, der kan give anledning til tvivl om vedkommendes habilitet. 9. Medlemmerne kan kun deltage i byr\u00e5dets afstemninger, n\u00e5r de personlig er til stede under disse. Afstemninger, \u00e6ndrings- og under\u00e6ndringsforslag 10. Afstemning sker ved at medlemmerne rejser sig fra deres plads og kontrapr\u00f8ve foretages. Stk. 2. Alle beslutninger tages ved stemmeflerhed, for s\u00e5 vidt andet ikke er foreskrevet i lovgivningen. Stk. 3. Sk\u00f8nner borgmesteren, at en sags udfald er s\u00e5 utvivlsom, at afstemning vil v\u00e6re overfl\u00f8dig, udtaler borgmesteren dette med angivelse af den opfattelse, borgmesteren har med hensyn til sagens afg\u00f8relse. Dersom intet medlem herefter forlanger afstemning, kan borgmesteren erkl\u00e6re sagen for afgjort i overensstemmelse med den af borgmesteren angivne opfattelse. Stk. 4. Valg foreg\u00e5r ved skriftlig afstemning p\u00e5 stemmesedler, der tilvejebringes og udleveres af borgmesteren. Finder borgmesteren det sandsynligt, at byr\u00e5det vil v\u00e6lge eller genv\u00e6lge en bestemt kandidat, kan borgmesteren stille forslag om, at den p\u00e5g\u00e6ldende v\u00e6lges uden skriftlig afstemning. Dersom intet medlem herefter forlanger s\u00e5dan afstemning, er den foresl\u00e5ede kandidat valgt. 11. \u00c6ndrings- og under\u00e6ndringsforslag kan frems\u00e6ttes, s\u00e5 l\u00e6nge afstemning ikke er p\u00e5begyndt, og beh\u00f8ver ikke at frems\u00e6ttes eller forbeholdes under 1. behandling af en sag, der skal undergives 2 behandlinger, jf. dog stk. 2. Stk. 2. Byr\u00e5det kan med hensyn til sager, som undergives 2 behandlinger, vedtage at foreskrive en frist for frems\u00e6ttelse af \u00e6ndringsforslag og efter omst\u00e6ndighederne ogs\u00e5 af under\u00e6ndringsforslag, og i s\u00e5 fald kan de ikke frems\u00e6ttes efter fristens udl\u00f8b, medmindre byr\u00e5det med stemmeflerhed samtykker deri. Stk. 3. Hvis \u00e6ndrings- og under\u00e6ndringsforslag ikke er bragt til medlemmernes kundskab f\u00f8rend 2. behandling, giver borgmesteren ved forhandlingens begyndelse meddelelse om forslagene, for s\u00e5 vidt de da foreligger. Borgmesteren bestemmer, i hvilken orden der skal stemmes over \u00e6ndringsforslagene, men s\u00e5ledes, at afstemningen om disse altid sker f\u00f8r afstemningen om hovedforslaget. Stk. 4. Forslag om neds\u00e6ttelse af udvalg, om en sags henvisning til et tidligere nedsat udvalg eller til fortsat behandling i et udvalg, kan frems\u00e6ttes, s\u00e5 l\u00e6nge afstemning om sagen ikke er begyndt. N\u00e5r s\u00e5dant forslag frems\u00e6ttes efter at forhandlingerne om sagen er begyndt, standses disse, hvorefter byr\u00e5det afg\u00f8r sp\u00f8rgsm\u00e5let om udvalgsbehandling. Flertalsvalg. 12. Ved flertalsvalg er den kandidat valgt, der opn\u00e5r stemmer fra et flertal fra de tilstedev\u00e6rende medlemmer. Opn\u00e5s et s\u00e5dant flertal ikke ved 1. afstemning, foretages en ny afstemning. Ved 2. afstemning er en kandidat valgt, hvis den p\u00e5g\u00e6ldende opn\u00e5r stemmer fra et flertal af de tilstedev\u00e6rende medlemmer, eller hvis der kun afgives stemmer p\u00e5 den p\u00e5g\u00e6ldende. Bringer 2. afstemning heller ikke nogen afg\u00f8relse, foretages bundet valg mellem de to, der ved 2. afstemning har f\u00e5et flest stemmer, s\u00e5ledes at det ved stemmelighed afg\u00f8res ved lodtr\u00e6kning, p\u00e5 hvilke to der ved det bundne valg (3. afstemning) skal stemmes. St\u00e5r stemmerne lige ved 3. afstemning, tr\u00e6ffes afg\u00f8relsen ved lodtr\u00e6kning. Borgmesteren bestemmer formen for lodtr\u00e6kningen, medmindre byr\u00e5det ved flertalsbeslutning bestemmer andet. Stk. 2. Ved ans\u00e6ttelse i kommunen hvor byr\u00e5det ikke har delegeret kompetencen - foretages valget mellem flere ans\u00f8gere p\u00e5 den i stk. 1 angivne m\u00e5de. Forholdstalsvalg. 13. Byr\u00e5dets valg af to eller flere medlemmer til udvalg, kommissioner, bestyrelser og lignende foretages som forholdstalsvalg for hvert udvalg m.v. for sig. For de st\u00e5ende udvalg kan dog frems\u00e6ttes krav om omfordeling efter lov om kommunernes styrelse 27, stk. 1. Stk. 2. Forholdstalsvalg foretages efter f\u00f8lgende regler: Byr\u00e5dets medlemmer deles i de grupper, hvori medlemmerne har anmeldt for borgmesteren at ville stemme sammen ved det p\u00e5g\u00e6ldende valg. Ved valg til \u00f8konomiudvalg og st\u00e5ende udvalg skal dog foretages samme gruppeanmeldelse. Hver gruppes medlemstal deles med 1, 2, 3 osv. De herefter fremkomne kvotienter angiver den r\u00e6kkef\u00f8lge, i hvilken de enkelte grupper kan v\u00e6lge deres repr\u00e6sentanter. Er to eller flere kvotienter lige store, afg\u00f8res r\u00e6kkef\u00f8lgen ved lodtr\u00e6kning, der foretages af borgmesteren. N\u00e5r det antal repr\u00e6sentanter, der tilkommer de enkelte grupper, er bestemt, skal grupperne straks meddele borgmesteren, hvilke personer der udpeges til de dem tilfaldne pladser. Giver en gruppe afkald p\u00e5 sin ret til at f\u00e5 en eller flere repr\u00e6sentanter, fordeles de ledigblevne pladser mellem de andre grupper p\u00e5 den foran angivne m\u00e5de. Stk. 3. Skal valg af medlemmer til udvalg, kommissioner, bestyrelser og lignende foretages b\u00e5de blandt medlemmer og ikke-medlemmer af byr\u00e5det, foretages valget af samtlige de medlemmer, byr\u00e5det skal v\u00e6lge, ved et forholdstalsvalg for hvert udvalg mv. for sig. Grupperne kan i den r\u00e6kkef\u00f8lge, som mandaterne tilfalder dem, udpege medlemmer eller ikke-medlemmer af byr\u00e5det, indtil den ene eller den anden art af pladserne er besat. Stk. 4. Ved byr\u00e5dets valg af medlemmer til udvalg, kommissioner, bestyrelser og lignende, hvori borgmesteren eller en udvalgsformand skal have s\u00e6de, regnes den p\u00e5g\u00e6ldendes plads som en af de pladser, der kan tilkomme den gruppe inden for byr\u00e5det, som vedkommende ved det p\u00e5g\u00e6ldende valg har anmeldt at tilh\u00f8re. Stk. 5. Dersom et medlem af et udvalg, en kommission, en bestyrelse eller lignende udpeges af byr\u00e5det i enighed eller i \u00f8vrigt uden afstemning, skal der samtidig tr\u00e6ffes bestemmelse om, hvilken gruppe der ved ledighed skal bes\u00e6tte den p\u00e5g\u00e6ldende plads, jf. stk. 6. Stk. 6. Udtr\u00e6der et medlem i valgperiodens l\u00f8b af et udvalg, en kommission, en bestyrelse eller lignende, hvori medlemmet er indvalgt af en bestemt gruppe inden for byr\u00e5det, bes\u00e6ttes den ledigblevne plads af den samme gruppe. Beslutningsprotokol m. v. 14. Byr\u00e5dets beslutninger indf\u00f8res under m\u00f8derne i beslutningsprotokollen af byr\u00e5dets sekret\u00e6r. Borgmesteren tilkendegiver, hvad der skal indf\u00f8res. Stk. 2. Ethvert medlem kan forlange sin afvigende mening kort tilf\u00f8rt beslutningsprotokollen og ved sager, der skal fremsendes til anden myndighed, kr\u00e6ve, at denne samtidig g\u00f8res bekendt med indholdet af protokollen. Dersom det p\u00e5g\u00e6ldende medlem ved sagens fremsendelse \u00f8nsker at ledsage denne med en begrundelse for sit standpunkt, skal medlemmet meddele dette til borgmesteren, der fasts\u00e6tter en frist for aflevering af begrundelsen. Stk. 3. Beslutningsprotokollen skal ved hvert m\u00f8des afslutning, efter at det tilf\u00f8rte er opl\u00e6st, underskrives af samtlige medlemmer, der har deltaget i m\u00f8det. Medlemmerne kan ikke under henvisning til deres stemmeafgivning eller andre grunde v\u00e6gre sig ved at underskrive protokollen. Sp\u00f8rgsm\u00e5l vedr\u00f8rende forretningsordenens forst\u00e5else. 15. Ethvert medlem er forpligtet til forel\u00f8big at rette sig efter borgmesterens afg\u00f8relse med hensyn til forst\u00e5elsen af forretningsordenens bestemmelser, men sp\u00f8rgsm\u00e5let kan indbringes for byr\u00e5det i dennes n\u00e6ste m\u00f8de. \u00c6ndringer i forretningsordenen. 16. Denne forretningsorden tr\u00e6der i kraft den 22. maj 2014. \u00c6ndringer i og till\u00e6g til forretningsordenen skal behandles i to ordin\u00e6re m\u00f8der i byr\u00e5det jf. 6 S\u00e5ledes vedtaget af byr\u00e5det i m\u00f8der den 23. april 2014 og 21. maj 2014. Ebeltoft, den 22. maj 2014 Claus Wistoft Jesper Hosbond Jensen Borgmester Kommunaldirekt\u00f8r \n\n"}