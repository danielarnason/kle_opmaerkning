{"classes":[{"id":"15.20.24","title":"Fleksjob"}],"title":"Nye fleksjobambassad\u00f8rer har bes\u00f8gt 120 virksomheder ","text":" Nye fleksjobambassad\u00f8rer har bes\u00f8gt 120 virksomheder og fundet 45 job\u00e5bninger p\u00e5 et halvt \u00e5r Jobcenter Syddjurs nye fleksjobambassad\u00f8rer har p\u00e5 kun et halvt \u00e5r leveret m\u00e6rkbare resultater. Mindre administration, kun udbetaling af l\u00f8n for effektive arbejdstimer og mulighed for ans\u00e6ttelse til servicefunktioner p\u00e5 ned til \u00e9n eller to timer ugentligt det falder i virksomhedernes smag. I forbindelse med vedtagelsen af den nye fleksjobreform pr. 1. januar 2013 besluttede regeringen, at alle kommuner skulle ans\u00e6tte fleksjobambassad\u00f8rer til at ops\u00f8ge virksomhederne. Udover at informere om ordningen og skabe kontakt mellem virksomheder og ledige fleksjobbere, skal ambassad\u00f8rerne s\u00e6rligt fokusere p\u00e5 at skabe jobs til borgere, der kun kan arbejde f\u00e5 timer om ugen. Nogle steder er det lykkedes at stable jobs p\u00e5 benene, som man ellers ikke havde troet muligt. Formand for arbejdsmarkedsudvalget Gunnar S\u00f8rensen udtaler: - Jeg er rigtig glad for, at vi med de nye fleksjobambassad\u00f8rers ih\u00e6rdige indsats har f\u00e5et skabt flere nye fleksjobs. S\u00e5 stor ros til vores flittige ambassad\u00f8rer, det viser med tydelighed at n\u00e5r vi koncentrerer en indsats, s\u00e5 kan vi g\u00f8re en markant forskel. Samtidig er det fornuftigt, at virksomhederne med den nye reform er sluppet af med den administrative byrde, og at det nu ogs\u00e5 er lettere for sm\u00e5 virksomheder at tilbyde fleksjobs. John Voigt og Lise Holst Olsen udg\u00f8r en del af Jobcenter Syddjurs nye team af ops\u00f8gende fleksjobambassad\u00f8rer og de er glade for den velvilje, de m\u00f8der i virksomhederne. Ambitionen er, at alle virksomheder skal informeres. Har ambassad\u00f8rerne ikke p\u00e5 forh\u00e5nd en indgang i virksomheden, griber de telefonen og ringer eller laver uanmeldte bes\u00f8g og virksomhederne tager generelt godt imod ambassad\u00f8rerne. John Voigt og Lise Holst Olsen fort\u00e6ller: - Vi har eksempler p\u00e5 tre sm\u00e5 virksomheder, der deles om \u00e9n fleksjobber som vicev\u00e6rt. Vi har ogs\u00e5 ledige, som har f\u00e5et to mini-fleksjobs \u00e1 4 timer hver i to forskellige institutioner, s\u00e5ledes de udnytter deres arbejdsevne p\u00e5 8 timer pr. uge. Fleksjobambassad\u00f8rerne i Jobcenter Syddjurs arbejder t\u00e6t sammen med ambassad\u00f8rerne i Norddjurs, Randers og Favrskov. Hvis det rigtige match mellem virksomhed og ledig ikke kan laves i hjemkommunen, tilbydes virksomheden at job\u00e5bningen straks sendes videre til de \u00f8vrige jobcentre. Det giver et bredere rekrutteringsgrundlag for virksomhederne og det er virksomhederne altid interesserede i. Nye fordele for virksomhederne Tidligere skulle arbejdsgivere udbetale en fuld l\u00f8n og selv s\u00f8ge om refusion hos kommunen, for at f\u00e5 d\u00e6kket de timer, som fleksjobberen ikke arbejdede. Det er \u00e6ndret s\u00e5ledes, at virksomhederne i dag slipper for den administrative byrde. Virksomheden betaler l\u00f8n for den effektive arbejdstid, s\u00e5 s\u00f8rger kommunen for at supplere med et fleksl\u00f8ntilskud. Tidligere kunne det rent \u00f8konomisk ikke betale sig at ans\u00e6tte en fleksjobber mindre end 12 timer pr. uge. I dag afl\u00f8nner virksomheden p\u00e5 timebasis og kan ans\u00e6tte en fleksjobber ned til 1-2 timer pr. uge. Det giver nye muligheder for, at s\u00e6rligt mindre virksomheder kan f\u00e5 l\u00f8st nogle af de opgaver, som der f\u00f8r ikke har v\u00e6ret ansat medarbejdere til. Flere ejerledere kan f\u00e5 aflastning til de sm\u00e5opgaver, som de normalt laver i weekenden eks. vedligehold af udend\u00f8rsarealer og bygninger. Om fleksjob En fleksjobber er en medarbejder, som af helbredsm\u00e6ssige \u00e5rsager ikke kan arbejde p\u00e5 fuld tid. En d\u00e5rlig ryg som f\u00f8lge af en diskusprolaps, problemer med at huske p\u00e5 grund af malerdampe eller mennesker med psykiske sk\u00e5nehensyn p\u00e5 grund af ADHD eller angst resulterer i behov for s\u00e6rlige rammer p\u00e5 arbejdspladsen. Alle, der bliver godkendt til et fleksjob, har v\u00e6ret igennem et l\u00e6ngere jobpr\u00f8vningsforl\u00f8b, hvor alle muligheder for at arbejde p\u00e5 normale vilk\u00e5r er blevet unders\u00f8gt. Med den nye ordning pr. 1. januar kan man blive godkendt til fleksjob, hvis man kan arbejde meget f\u00e5 timer om ugen. Jobcentrets fleksjobambassad\u00f8rer kan kontaktes p\u00e5 24757949. For yderligere kommentarer fra formand for arbejdsmarkedsudvalget Gunnar S\u00f8rensen kontakt 22 25 74 71. Foto: Bodil Koefoed, som ejer og driver Egsmark Strand-Logi, Vandk\u00e6rsholmvej 2, Egsmark Strand, 8400 Ebeltoft, sammen med Lise Holst Olsen og John Voigt, fleksjobambassad\u00f8rer. Bodil har haft bes\u00f8g af fleksjobambassad\u00f8r Lise Holst Olsen den 8.7.13. Hun havde akut behov for arbejdskraft og fik hurtigt en fleksjobber ansat til reng\u00f8ring og vedligehold gns. 10 timer pr. uge. \n\n"}