{"classes":[{"id":"29.24.04","title":"Alkoholbehandlingstilbud"}],"title":"Alkoholmisbrug","text":" Behandling af alkoholmisbrug At tr\u00e6de ind over d\u00f8rtrinnet her kan m\u00e5ske blive starten p\u00e5 dit nye liv! Vi tager udgangspunkt i dine personlige \u00f8nsker og behov for behandlingen. Hvad kan vi hj\u00e6lpe dig med? Kontakt os og find ud af det - eller l\u00e6s videre... Kortl\u00e6gning F\u00f8rst og fremmest kan vi v\u00e6re behj\u00e6lpelige med at udrede omfanget af dit alkoholforbrug. Eksempelvis : Hvor tit drikker du? I hvilke situationer? Hvor l\u00e6nge har du drukket \u2013 og hvor meget? M\u00e5ls\u00e6tning I n\u00e6ste omgang kan vi hj\u00e6lpe dig med at se n\u00e6rmere p\u00e5, hvad m\u00e5ls\u00e6tningen kan v\u00e6re for dig i forhold til alkohol. I denne forbindelse kan det ofte v\u00e6re gavnligt at se p\u00e5 konsekvenserne af dit alkoholforbrug \u2013 b\u00e5de for dig selv, men ogs\u00e5 for dine omgivelser. Det kan dreje sig om dit \u00e6gteskab; forholdet til dine b\u00f8rn eller dine for\u00e6ldre. Alkohol kan v\u00e6re blevet en trussel mod din sundhed og dit helbred. Det kan ogs\u00e5 v\u00e6re, at dit alkoholforbrug g\u00e5r ud over dit arbejde, eller at dine venner er begyndt at \u201dst\u00e5 af\u201d. Disse forhold kan v\u00e6re nyttigt at medinddrage i dine overvejelser i forhold til dig og alkohol i fremtiden. Handler det om reduktion af dit forbrug, om en l\u00e6ngere pause eller om et totalt oph\u00f8r med alkohol? Antabus? Hvis du n\u00e5r frem til, at du \u00f8nsker antabus, s\u00e5 har vi en l\u00e6ge tilknyttet, som kan vejlede dig og eventuelt s\u00e6tte denne behandling i gang (m\u00e5ls\u00e6tning + antabus). Et typisk forl\u00f8b Du kan downloade og se vores forl\u00f8bsskema (PDF) for behandling af alkoholmisbrug p\u00e5 Misbrugscenter Djursland. Udredning Man drikker ikke af ond vilje. Man drikker af mange forskellige grunde. Hvad mon dine grunde er? Dette kan v\u00e6re n\u00e6ste trin. Nogle k\u00e6mper med angst; andre drikker for at slippe v\u00e6k fra m\u00f8rke tanker og depression eller ensomhed. M\u00e5ske kommer du fra en familie, hvor det har v\u00e6ret almindeligt at bruge alkohol som probleml\u00f8ser? Eller alkoholproblemet er m\u00e5ske kommet snigende, fordi du har brugt alkohol til at klare stress og en udfordrende hverdag. Hvis din angst eller depression er videre behandlingskr\u00e6vende, s\u00e5 har vi ud over samtale mulighed for at tilbyde dig en konsultation hos vores psykiatriske konsulent, der kan vurdere, om du for en tid har behov for medicin. Tilbagefaldsforebyggelse Vi vil hj\u00e6lpe dig med at indkredse, hvad netop din drikketrang kan handle om, og at hen ad vejen finde alternative strategier og bedre l\u00f8sninger til de ting, som du k\u00e6mper med. Motivationssamtaler \u00c9t er at kunne se problemet og dets l\u00f8sning \u2013 noget andet er at f\u00f8re det ud i livet. Dette kalder vi for motivations-arbejde. Her handler det om at kunne holde fast i din m\u00e5ls\u00e6tning. Vi kan her hj\u00e6lpe dig med at \u201dkomme tilbage p\u00e5 sporet\u201d, hvis du taber modet undervejs eller \u201dfalder i\u201d. Risikosituationer Sammen kigger vi p\u00e5 de konkrete situationer i din hverdag, hvor du bliver udfordret p\u00e5 din problemstilling, og hvor du har brug for st\u00f8tte, forst\u00e5else, modspil og medspil til at holde fast i dit m\u00e5l og din motivation. Ovenst\u00e5ende skulle gerne give dig et lille overblik over, hvad vi kan tilbyde dig. Gi\u2019 dig selv chancen - kontakt os i dag . Det er let at komme i gang og det er gratis! Du har ogs\u00e5 mulighed for at henvende dig anonymt og du kan desuden benytte dig af frit valgs-ordningen. Vi iv\u00e6rks\u00e6tter behandlingen senest 14 dage efter at du har henvendt dig. Vi ser frem til at m\u00f8de dig. Download materiale Du finder nedenfor en liste over relevant informationsmateriale, herunder aktuelt ydelseskatalog , forl\u00f8bsskema for behandling af alkoholmisbrug og den g\u00e6ldende kvalitetsstandard . Klik p\u00e5 dokumenterne i listen nedenfor, hvis du vil l\u00e6se n\u00e6rmere. \u00a0 \n\n"}