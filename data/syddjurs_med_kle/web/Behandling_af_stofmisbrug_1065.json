{"classes":[{"id":"27.51.04","title":"Behandlingstilbud for stofmisbrugere"}],"title":"Behandling af stofmisbrug","text":" Ambulant behandling Misbrugscenter Djursland er et ambulant tilbud. Det betyder at behandlingen best\u00e5r af samtaler, evt. suppleret med medicinsk behandling, og at samtalerne ligger indenfor normal arbejdstid. Misbrugscenter Djursland er derfor hverken et dag- eller d\u00f8gntilbud. I visse tilf\u00e6lde kan du f\u00e5 hjemmebes\u00f8g, dvs. at vi kan komme hjem til dig. Men for det meste foreg\u00e5r samtalerne p\u00e5 misbrugscenteret. Du skal alts\u00e5 regne med at du skal komme til samtaler p\u00e5 din behandlers kontor i R\u00f8nde. Behandlingsopstart Det hele starter med, at du kommer til en samtale, hvor din livssituation gennemg\u00e5s. Sammen tager vi en snak om dit liv og forbrug af alkohol og stoffer. P\u00e5 den m\u00e5de finder vi i f\u00e6llesskab ud af, hvad du har brug for. Med den viden i h\u00e6nderne, har vi en god mulighed for at vurdere hvilken behandler, der er den rette til dig og dine udfordringer, s\u00e5 du f\u00e5r mest muligt ud af behandlingen. Behandlingens m\u00e5l Sammen med din faste behandler s\u00e6tter I fokus p\u00e5 dine \u00f8nsker, behov og m\u00e5l. Det giver en fornemmelse for den retning og den udvikling, du \u00f8nsker i dit liv. Din behandler vil s\u00e5 hj\u00e6lpe dig med at finde ud af, hvilke skridt du skal tage, for at komme videre i netop den retning. Det veksler derfor fra person til person, hvad m\u00e5let med behandlingen er. Og m\u00e5let for den enkelte \u00e6ndrer sig i perioder. I starten er det m\u00e5ske afklaring eller motivation du har brug for og senere g\u00e5r du eventuelt i gang med nedtrapning eller tilbagefaldsforebyggelse. Det kan ogs\u00e5 v\u00e6re at du oplever behov for terapeutiske samtaler hos en psykolog eller \u00f8nsker l\u00e6gekonsultationer omkring dit fysiske helbred. Endelig kan det nogle gange v\u00e6re aktuelt med en psykiatrisk udredning, f.eks. hvis du og din behandler har mistanke om ADHD eller depression. I visse tilf\u00e6lde, hvor s\u00e6rlige foruds\u00e6tninger er til stede, samarbejder centeret med kommunens sagsbehandler om at indstille til d\u00f8gnbehandling. Som du m\u00e5ske kan se, tilpasser vi behandlingen til dine behov og dine \u00f8nsker. Samtidig arbejder vi p\u00e5 at f\u00e5 udviklingen i gang, dvs. at vi g\u00f8r hvad vi kan for at du tager de skridt der skal til for at komme videre. Formelt omkring misbrugsbehandling Centeret visiterer dig til et korterevarende eller l\u00e6ngerevarende behandlingsforl\u00f8b. F\u00e6lles for begge behandlingsforl\u00f8b er, at de omhandler hyppige samtaler, og fastholdelse i det p\u00e5begyndte forl\u00f8b, hjemmebes\u00f8g efter aftale, og en omsorgsindsats der sigter mod at h\u00f8jne livskvaliteten og det fysiske og psykiske helbred. Korterevarende behandling I den korterevarende behandling vil de ambulante samtaler have s\u00e6rligt fokus p\u00e5 motivationen og den enkeltes m\u00e5ls\u00e6tninger. Der vil blive arbejdet struktureret med tilbagefaldsproblematikker og synligg\u00f8relse af dit misbrugs indvirkning p\u00e5 din hverdag, relationer og p\u00e5 evnen til at udvikle sociale egenskaber. Kontakten er af ops\u00f8gende og fastholdende karakter og kan enten forg\u00e5 p\u00e5 centeret eller i hjemmet, alt efter aftale. M\u00e5let med behandlingen er at give dig redskaber til at f\u00e5 st\u00f8rre kontrol over dit eget liv og overvinde begr\u00e6nsninger eller barrierer, s\u00e5 det bliver muligt for dig at \u00e6ndre din nuv\u00e6rende situation og \u00f8ge din livskvalitet. L\u00e6ngerevarende behandling Den l\u00e6ngerevarende behandling indeholder samtaleforl\u00f8b og evt. medicinsk behandling. Behandlingen sigter p\u00e5 at stabilisere livssituationen ved at give den rigtige medicin og dosering. Ligeledes sigter behandlingen p\u00e5 skadesreduktion og forebyggelse af livstruende sygdomme. Oplysning og vejledning om sundhedsm\u00e6ssige emner og ikke mindst at f\u00e5 etableret kontakt til det \u00f8vrige behandlingssystem sygehus, tandl\u00e6ge o.l., er en v\u00e6sentlig del af behandlingen. Download materiale Du finder nedenfor en liste over relevant informationsmateriale, herunder aktuelt ydelseskatalog , forl\u00f8bsskema for behandling af stofmisbrug og den g\u00e6ldende kvalitetsstandard . Klik p\u00e5 dokumenterne i listen nedenfor, hvis du vil l\u00e6se n\u00e6rmere. \n\n"}