{"classes":[{"id":"29.09.00","title":"Forebyggelse og sundhedsfremme i almindelighed"}],"title":"\u00c5rets alkoholkampagne: Det er ok at sige nej tak til alkohol ","text":" Alkohol skal nydes i sm\u00e5 m\u00e6ngder, og Sundhedsstyrelsen s\u00e6tter i \u00e5rets alkoholkampagne fokus p\u00e5, hvor sv\u00e6rt det kan v\u00e6re at holde fast i alkoholvaner, der ikke er sundhedsskadelige. Hvis du vil have en lav risiko for at blive syg af alkohol, skal du som kvinde kun drikke 7 genstande om ugen eller mindre og som mand 14 genstande eller mindre. S\u00e6rligt skadeligt er det at drikke meget p\u00e5 \u00e9n gang. S\u00e5 selvom der er fest, er det bedst at stoppe, f\u00f8r man har drukket fem genstande. Derfor sp\u00f8rger Sundhedsstyrelsen i \u00e5rets uge 40-kampagne: Hvor meget skal der til, f\u00f8r du siger nej tak? Omkring hver tredje har drukket mere end lavrisikogr\u00e6nsen indenfor den seneste m\u00e5ned. Og flere end 4 ud af 10 har drukket mere end 5 genstande p\u00e5 \u00e9n gang indenfor den seneste m\u00e5ned. Det viser Sundhedsstyrelsens evaluering af den seneste alkoholkampagne. Det kan skyldes, at det kan v\u00e6re rigtig sv\u00e6rt at sige nej til alkohol. Det kan f\u00f8les uh\u00f8fligt at afvise et tilbud om et glas vin, og man kan blive afkr\u00e6vet gode undskyldninger, hvis man ikke har lyst til at drikke alkohol. - Der skal v\u00e6re plads til, at man siger nej tak til at drikke en \u00f8l og i stedet \u00e5bner en vand, n\u00e5r man skal fejre en sejr med holdkammeraterne eller \u00f8nske kollegerne god weekend ved udgangen af en lang arbejdsuge , siger sundhedsminister Astrid Krag. Og vi skal lade v\u00e6re med at afkr\u00e6ve hinanden svar p\u00e5, hvorfor man sommetider ikke har lyst til at drikke alkohol. Det er eksempelvis en klassiker, at man som kvinde bliver spurgt, om man er gravid, hvis man takker nej til et glas vin i sociale sammenh\u00e6nge. Den slags bem\u00e6rkninger kan man godt blive lidt tr\u00e6t af, og de kan ogs\u00e5 v\u00e6re med til at l\u00e6gge et un\u00f8dvendigt pres p\u00e5 den enkelte. Et nej til alkohol skal ikke f\u00f8lges op af en begrundelse. Og man kan sagtens deltage i f\u00e6llesskabet uden at drikke alkohol, siger hun. Sundhedsstyrelsen s\u00e6tter, i samarbejde med kommunerne, fokus p\u00e5 at sprede viden b\u00e5de om lavrisikogr\u00e6nsen p\u00e5 7 genstande for kvinder og 14 genstande for m\u00e6nd om ugen og om de sundhedsm\u00e6ssige konsekvenser af alkohol. Syddjurs Kommune er, som deltager i kampagnen, klar til at m\u00f8de borgerne i deres hverdag med en opfordring til at sige; Nej tak til alkohol. Det sker med lokale aktiviteter som \u00c5bent Sundhedshus, med foredrag fra Misbrugscenter Djursland og Anonyme Alkoholikeres lokalgruppe. Foredraget Kender du nogen der drikker for meget? Hvorn\u00e5r skal jeg v\u00e6re bekymret? finder sted i kommunens Sundhedshus i Ebeltoft d. 3. oktober kl. 16-18. Derudover lyder en opfordring til alle kommunens skoler om, at tydeligg\u00f8re hvor et barn kan henvende sig, hvis mor eller far drikker for meget. Under overskriften Fylder alkohol i jeres familie? -Tal med en voksen, hvis du synes, din mor eller far tit drikker for meget! , giver Syddjurs Kommune alle b\u00f8rn og unge information om, hvor de kan finde hj\u00e6lp. Opslagene er at finde p\u00e5 b\u00e5de skole-, l\u00e6rer- og elevintra. Og der er god grund til at deltage i kampagnen. Sundhedsprofilen for Region Midtjylland Hvordan har du det? 2010 viser at hver 3. mand i Syddjurs Kommune har et risikabelt alkoholforbrug, hvorimod det kun er hver 6. kvinde. Tallene her vidner jo om, at der er meget at g\u00f8re i det kommunale forebyggelses arbejde siger Formand for sundhedsudvalget i Syddjurs Kommune Ninna Thomsen. Vi ved, at det pr\u00e6ger b\u00f8rn negativt at vokse op i familier med misbrug det pr\u00e6ger dem ikke kun i barne\u00e5rene, men langt ind i voksenlivet. Det er derfor vigtigt, at der er et s\u00e6rligt fokus p\u00e5 at hj\u00e6lpe b\u00f8rn med misbrugende for\u00e6ldre. Vi arbejder p\u00e5 at forbedre og opprioritere den vigtige forebyggende og behandlende indsats i kommunen, og der er heldigvis politisk enighed om, at afs\u00e6tte flere penge til omr\u00e5det i 2014 og \u00e5rene fremover. Der arbejdes samtidig med en mere helhedsorienteret tv\u00e6rsektoriel indsats og vi er p\u00e5 vej med en strategi, der medf\u00f8rer betydelig \u00f8get fokus p\u00e5 omr\u00e5det i \u00e5rene fremover. For yderligere information, henvendelse til Sundhedskonsulent Rikke Brun, rhb@syddjurs.dk , Tlf.: 24 48 39 85 \n\n"}