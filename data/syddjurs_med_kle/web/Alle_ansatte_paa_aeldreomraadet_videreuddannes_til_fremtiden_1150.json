{"classes":[{"id":"27.36.16","title":"Genoptr\u00e6ning og vedligeholdelsestr\u00e6ning efter serviceloven"}],"title":"Alle ansatte p\u00e5 \u00e6ldreomr\u00e5det videreuddannes til fremtiden","text":" Syddjurs Kommune har nu undervist over 85 % af alle medarbejder p\u00e5 \u00e6ldreomr\u00e5det i hverdagsrehabilitering - et selvhj\u00e6lpskoncept som g\u00f8r \u00e6ldre mere selvhjulpne. Det er en kulturforandring p\u00e5 \u00e6ldreomr\u00e5det med fokus p\u00e5 tr\u00e6ning af \u00e6ldres fysiske kunnen i hverdagen. Syddjurs Kommune har de seneste \u00e5r arbejdet m\u00e5lrettet med s\u00e5kaldt hverdagsrehabilitering p\u00e5 \u00e6ldreomr\u00e5det. Det betyder, at de \u00e6ldre som har mulighed for at tr\u00e6nes til selvhj\u00e6lp f\u00e5r bevilliget st\u00f8tte til tr\u00e6ning fremfor hj\u00e6lp. Det kan v\u00e6re tr\u00e6ning i at tage st\u00f8ttestr\u00f8mper p\u00e5 ved hj\u00e6lp af nye hj\u00e6lpemidler eller brug af st\u00f8tte under badning. I forl\u00e6ngelse af de gode resultater med m\u00e5lrettet hverdagsrehabilitering har kommunen \u00f8nsket at opl\u00e6re hjemmehj\u00e6lpens medarbejdere i at have \u00f8je for udviklingsmulighederne hos den enkelte \u00e6ldre. Over 85% af de ansatte p\u00e5 \u00e6ldreomr\u00e5det - hjemmehj\u00e6lpere, visitatorer, terapeuter, sygeplejersker, forebyggende medarbejdere og ledere - har derfor v\u00e6ret igennem et videreuddannelsesforl\u00f8b for at l\u00e6re de nyeste hj\u00e6lpemidler og tr\u00e6ningsmetoder for \u00e6ldre at kende. Samtidig med at kommunen har mulighed for at reducere timer p\u00e5 hjemmehj\u00e6lp er de tr\u00e6nede \u00e6ldre ogs\u00e5 glade for tilbuddet. Det giver i mange tilf\u00e6lde den \u00e6ldre en ny mulighed for at klare sig selv. Signe Andersen fra Syddjurs Kommune har modtaget tr\u00e6ning og udtaler: - Jeg har jo f\u00e5et min frihed tilbage, nu hvor jeg ikke skal have hj\u00e6lp 6 gange dagligt for at klare mine toiletbes\u00f8g. Det har betydet meget for mig, at alle har troet p\u00e5 mig. De har v\u00e6ret s\u00f8de og forst\u00e5ende og gode til at rose mig, samtidig med at de ogs\u00e5 har skubbet p\u00e5 ind imellem, n\u00e5r jeg har haft behov for det. Ogs\u00e5 formanden for \u00e6ldrer\u00e5det Molly Thomsen er glad for tilbuddet om tr\u00e6ning: - For mig er det afg\u00f8rende, at vi stadig giver hj\u00e6lp og st\u00f8tte til de \u00e6ldre som ikke kan tr\u00e6nes. Samtidig er det opl\u00f8ftende at se, hvor mange \u00e6ldre der faktisk kan tr\u00e6nes til at kunne mere i dagligdagen. Det giver en bedre hverdag for den \u00e6ldre. Kommunens initiativer med hverdagsrehabilitering ligger i tr\u00e5d med hjemmehj\u00e6lpskommissionens anbefalinger. I Syddjurs Kommune er der arbejdet med videreuddannelse af de ansatte p\u00e5 \u00e6ldreomr\u00e5det siden 2012. Formand for udvalget for sundhed, \u00e6ldre- og socialomr\u00e5det Ninna Thomsen udtaler: - Jeg er rigtig stolt over den kulturforandring, som hele \u00e6ldreomr\u00e5det har sat i gang. Det betyder s\u00e5 meget for den enkelte \u00e6ldre, n\u00e5r man med tr\u00e6ning f\u00e5r mulighed for at leve p\u00e5 ens egne pr\u00e6misser. Det giver bedre livskvalitet og som en sidegevinst sparer kommunen i mange tilf\u00e6lde timer p\u00e5 hjemmehj\u00e6lp. S\u00e5 stor ros til viljen og evnen til at arbejde p\u00e5 tv\u00e6rs af fag og organisation, s\u00e5 der er sket et samlet l\u00f8ft for hele \u00e6ldreomr\u00e5det. For at fastholde fokus p\u00e5 hverdagsrehabilitering i det daglige arbejde er der udpeget 24 sundhedsmedarbejdere som ambassad\u00f8rer. Der arbejdes desuden p\u00e5 at inddrage s\u00e5kaldt velf\u00e6rdsteknologi, s\u00e5som robotst\u00f8vsugere, hj\u00e6lpetoiletter, spisev\u00e6rkt\u00f8jer og meget mere, i de fremtidige tilbud om hverdagsrehabilitering. For yderligere oplysninger kontakt \u00e6ldrechef Ingelise Juhl p\u00e5 24 48 75 42 og for yderligere kommentarer kontakt formand for udvalget for sundhed, \u00e6ldre- og socialomr\u00e5det Ninna Thomsen p\u00e5 20 20 99 05. \n\n"}