{"classes":[{"id":"81.04.04","title":"Lederudvikling"}],"title":"Syddjurs ledere til eksamen","text":" Den offentlige lederuddannelse (DOL) har fyldt meget meget i deres liv gennem knap fire \u00e5r, og de tre ledere fra Syddjurs Kommune fort\u00e6ller, at DOL har styrket b\u00e5de deres personlige og faglige kompetencer, samt at det har v\u00e6ret sliddet v\u00e6rd at bruge b\u00e5de arbejds- og fritid p\u00e5 teori, praksis, projekter og eksamener. Her er, hvad de tre ledere i kort form kan berette om deres erfaringer med DOL. Pia Sepstrup arbejder i B\u00f8rnehaven \u00c6blehaven og har v\u00e6ret p\u00e6dagogisk leder i 24 \u00e5r. Efter at have afsluttet DOL konstaterer hun: Jeg har f\u00e5et mere viden, mere teori, og jeg har ogs\u00e5 f\u00e5et bekr\u00e6ftet, at nogle af ting, jeg gjorde i forvejen, var rigtige. Det var godt at f\u00e5 sat teori p\u00e5 min praksis. DOL har gjort mig mere velfunderet og givet mig mere sikkerhed og arbejdsgl\u00e6de som leder. Pia Sepstrup fort\u00e6ller, at uddannelsen har gjort indhug i b\u00e5de aftener og weekender, men at hun altid har t\u00e6ndt p\u00e5 udfordringer, og at det har givet ny energi at g\u00e5 i gang med DOL. Under uddannelsen har jeg aldrig overvejet at stoppe. Det har v\u00e6ret berigende at m\u00f8de og sparre med andre ledere, som har de samme udfordringer som mig. Vi ledere har f\u00e5et et f\u00e6lles sprog, og jeg har f\u00e5et lederkolleger, jeg ogs\u00e5 kan bruge til sparring fremover. En af de ting i uddannelsen, Pia Sepstrup fremh\u00e6ver, er den n\u00e6re sammenh\u00e6ng mellem uddannelsen og hendes eget virke i dagligdagen teori og eksamensopgaver har kunnet bruges i det daglige arbejde. Der har ogs\u00e5 v\u00e6ret opbakning i medarbejdergruppen, der jo har v\u00e6ret en slags pr\u00f8veklude. Her p\u00e5 institutionen l\u00e6gger vi v\u00e6gt p\u00e5 opkvalificering og efteruddannelse, da det er erfaringen, at investeringen kommer rigeligt tilbage som kvalitetsl\u00f8ft i dagligdagen. DOL faldt p\u00e5 et t\u00f8rt sted, det har hjulpet mig med at bevare gejsten, og jeg har faktisk v\u00e6ret vildt begejstret for uddannelsen, sammenfatter Pia Sepstrup forl\u00f8bet. Birgitte Bach Thomsen har v\u00e6ret akt\u00f8r p\u00e5 den kommunale scene i Syddjurs mange \u00e5r. Hun var frem til juni 2013 leder af Dagplejen og er nu SSP koordinator. Med gennemf\u00f8relsen af DOL, har Birgit Bach Thomsen n\u00e5et et af sine m\u00e5l, og selvom den veloverst\u00e5ede eksamen efterlader lidt tomrum, er hun klar til at s\u00e6tte nye m\u00e5l i sit virke som leder. Det har v\u00e6ret et tilbagevendende \u00f8nske, at jeg kunne udvikle min kompetence som leder, og igennem DOL har jeg f\u00e5et konkrete v\u00e6rkt\u00f8jer og er blevet bedre rustet til jobbet som leder. DOL har givet b\u00e5de personlig og faglig udvikling. DOL har gjort det nemmere at v\u00e6re leder og givet bedre forst\u00e5else for lederopgaven. Det var ikke mindst nysgerrighed og en tro p\u00e5, at man aldrig kan bliver for dygtig, der motiverede Birgitte Bach Thomsen til ogs\u00e5 at bruge ferier og sene aftener p\u00e5 at l\u00e6se teori og arbejde med opgaver. Uddannelsen tager afs\u00e6t i din egen praksis, og den giver et godt indblik i andre lederes praksis. Det har givet en bredere optik omkring ledelse, og der er skabt et f\u00e6lles sprog, s\u00e5 vi som ledere bedre kan kommunikere og bruge hinanden, n\u00e5r vi sparrer N\u00e5r det g\u00e6lder ledelse, st\u00e5r jeg nu p\u00e5 et bredere fundament, og det giver en hvis tilfredshed at kunne konstatere: Jeg har gennemf\u00f8rt det her. Birgitte Bach Thomsen fort\u00e6ller, at hendes b\u00f8rn nu taler om tiden som f\u00f8r, under og efter, at hun var p\u00e5 lederuddannelse. Man er n\u00f8dt til at t\u00e6nke uddannelsen ind i dagligdagen. Man bliver n\u00f8dt til at lade den fylde for at f\u00e5 det fulde udbytte. Men s\u00e5 f\u00e5r man ogs\u00e5 en r\u00e6kke nye redskaber i sin erfaringsrygs\u00e6k. Fremover kunne Birgitte Bach Thomsen godt forestille sig, at der blev samlet op p\u00e5 erfaringer og udviklingen efter DOL, for eksempel med en eller to \u00e5rlige kursusdage som opf\u00f8lgning p\u00e5 DOL. Inge Birkeholm er souschef i Syddjurs Bibliotek, og hun har kunnet bruge den l\u00e6ring, hun har f\u00e5et p\u00e5 DOL, fra dag \u00e9t. Det har v\u00e6ret utroligt givende. Jeg valgte DOL, fordi vi i dag ikke kan sidde som ledere i det offentlige uden at udvikle os. Det er vi n\u00f8dt til for at kunne m\u00f8de de konstante forandringer og udfordringer, vi f\u00e5r. Og det gode ved DOL var, at det, jeg l\u00e6rte, kunne jeg g\u00e5 direkte hjem og bruge. Den teori, vi fik, kunne umiddelbart bruges i dagligdagen. Inge Birkeholm understreger, at DOL virkelig har v\u00e6ret sliddet v\u00e6rd, og selvom uddannelsen m\u00e5ske fyldte vel meget i tilv\u00e6relsen, blev det opvejet af styrket faglighed og gode netv\u00e6rk med andre ledere p\u00e5 tv\u00e6rs af flere kommuner. Det har v\u00e6ret knap fire \u00e5r med viden, l\u00e6ring og sparring, 10 eksamener og 10 opgaver. Vi har haft nogle rigtig gode undervisere, der har forholdt sig til og v\u00e6ret nysgerrige over for vores praksis. Vi er blevet udfordret - og det har faktisk bare v\u00e6ret godt. Igennem DOL-perioden har Inge Birkeholms kolleger v\u00e6ret pr\u00f8veklude , og det har de if\u00f8lge Inge Birkeholm accepteret med stor forst\u00e5else. Der har v\u00e6ret opbakning over hele linjen. Min konklusion er: Det har v\u00e6ret kr\u00e6vende at gennemf\u00f8re DOL, men det positive overskygger langt det negative, siger Inge Birkeholm. P\u00e5 billedet ses fra venstre Inge Birkeholm, Birgitte Bach Thomsen og Pia Sepstrup Se mere om DOL her \n\n"}