{"classes":[{"id":"09.08.15","title":"Bortskaffelse og anvendelse af jord"}],"title":"Jordflytning","text":" Flytning af jord skal anmeldes til kommunen, n\u00e5r den sker fra nedenst\u00e5ende lokaliteter: Flytning af forurenet jord fra den ejendom, hvor den er opgravet. Flytning af jord fra en kortlagt ejendom. Flytning af jord fra et kortlagt delareal p\u00e5 en ejendom. Flytning af jord fra et areal, som anvendes til offentlig vej, hvis jorden flyttes udenfor kommunen, eller hvis jorden flyttes til areal, som ikke anvendes til offentlig vej. Flytning af jord fra en ejendom, der er omfattet af omr\u00e5deklassificering. Flytning af jord fra et godkendt modtageanl\u00e6g for jord. Hvem skal anmelde jordflytning? Ejer, bygherre, eller den, der er ansvarlig for den faktiske flytning af jorden, skal anmelde jordflytningen til Syddjurs Kommune, eller sikre sig at anmeldelsen er sket. Hvis du skal flytte under 1 m3 jord, kan du bortskaffe jorden til kommunens genbrugsplads. Hvis jorden er forurenet, m\u00e5 den ikke bortskaffes p\u00e5 genbrugspladsen, men skal i stedet bortskaffes til et godkendt modtageanl\u00e6g. Hvis den samlede jordflytning fra en kortlagt ejendom er under 1 m3, kan jorden anmeldes og afleveres direkte til et godkendt modtageanl\u00e6g. Pr\u00f8vetagning Med mindre jorden flyttes til et godkendt modtageanl\u00e6g, skal jorden analyseres, inden den flyttes fra ejendommen. Jorden skal som minimum adskilles i fyldjord og intaktjord ved opgravningen. Fyldjord er det \u00f8verste jordlag, som er blevet omgravet eller tilf\u00f8rt. Intaktjord er aflejret naturligt og uber\u00f8rt af mennesker. Pr\u00f8vefrekvensen for jorden skal f\u00f8lge de bestemmelser, som fremg\u00e5r af bilag 1 i jordflytningsbekendtg\u00f8relsen P\u00e5 kortlagte arealer skal anmelder udarbejde en jordh\u00e5ndteringsplan. Kommunen kan herefter fasts\u00e6tte en anden pr\u00f8vetagningsfrekvens end den, der fremg\u00e5r af bilag 1 i bekendtg\u00f8relsen. Intaktjord er kun fritaget for pr\u00f8vetagning, s\u00e5fremt at det ved analyse er dokumenteret, at den overliggende jord er ren. Jord fra veje\/rabat og omr\u00e5deklassificeret areal skal som udgangspunkt analyseres for totalkulbrinter, PAH er og tungmetaller. P\u00e5 \u00f8vrige arealer fastl\u00e6gger Kommunen analyseparametrene ud fra arealets historik og anvendelse. Tidsfrist Flytning af jord til godkendt modtageanl\u00e6g kan ske umiddelbart efter anmeldelsen. Ved flytning til andre lokaliteter har kommunen op til 4 uger til sagsbehandling. Fra kortlagte arealer skal der endvidere foreligge en af kommunen godkendt jordh\u00e5ndteringsplan inden jordflytningen. Lovgrundlag Anmeldelsen af jordflytning foretages med baggrund i jordflytningsbekendtg\u00f8relsen .. \n\n"}