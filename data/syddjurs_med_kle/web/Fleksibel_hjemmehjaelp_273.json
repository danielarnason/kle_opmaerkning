{"classes":[{"id":"27.39.12","title":"Fleksibel hjemmehj\u00e6lp"}],"title":"Fleksibel hjemmehj\u00e6lp","text":" Hvorn\u00e5r kan du bruge fleksibel hjemmehj\u00e6lp? Som udgangspunkt kan alle borgere, der er visiteret til personlig pleje og\/eller praktisk hj\u00e6lp, g\u00f8re brug af retten til fleksibel hjemmehj\u00e6lp. Der stilles ikke p\u00e5 forh\u00e5nd nogen betingelser for, hvorn\u00e5r det er i orden at bytte de tilkendte ydelser ud med andre ydelser.Typisk vil du prim\u00e6rt g\u00f8re brug af fleksibel hjemme hj\u00e6lp i situationer, hvor du af \u00e9n eller anden grund ikke har behov for at f\u00e5 l\u00f8st den opgave, du ellers er visiteret til. Det kan for eksempel v\u00e6re, hvis du har f\u00e5et hj\u00e6lp til den visiterede opgave af en p\u00e5r\u00f8rende eller en ven. Hvad kan du bruge den fleksible hjemmehj\u00e6lp til? Der er ikke fastsat regler for, hvilke ydelser du kan bytte dig til. Udgangspunktet er, at du frit kan v\u00e6lge, hvilke ydelser du gerne vil have i stedet for de visiterede ydelser. Eksempelvis kan du bytte dig til hj\u00e6lp til at pynte op til jul eller p\u00e5ske eller hj\u00e6lp til at d\u00e6kke bord og g\u00f8re klar, hvis du skal have g\u00e6ster. Der er dog visse begr\u00e6nsninger i bytteretten. Generelle begr\u00e6nsninger i retten til fleksibel hjemmehj\u00e6lp Der er nogle overordnede begr\u00e6nsninger for retten til at bytte ydelser: Den hj\u00e6lp, du \u00f8nsker at bytte dig til, skal kunne leveres indenfor den tidsramme, der er sat af til at levere den hj\u00e6lp, du er visiteret til. Du kan alts\u00e5 ikke bytte dig til ekstra tid. Du kan kun bytte dig til hj\u00e6lp til personlig pleje, hvis du i forvejen er visiteret til personlig pleje. Hvis du kun har brug for hj\u00e6lp til reng\u00f8ring, kan du ikke bytte dig til hj\u00e6lp eksempelvis til at komme i bad. Du kan kun bytte dig til hj\u00e6lp til opgaver, hjemmehj\u00e6lperen med rimelighed kan forventes at l\u00f8se. Du kan ikke bede hjemmehj\u00e6lperen om for eksempel, at reparere oliefyret eller rense skorstenen. Kan hjemmehj\u00e6lperen afsl\u00e5 et \u00f8nske om fleksibel hjemmehj\u00e6lp? Du kan altid bede om at g\u00f8re brug af fleksibel hjemmehj\u00e6lp. Hjemmehj\u00e6lperen kan dog sige nej til en anmodning, hvis de vurderer, at det vil v\u00e6re fagligt uforsvarligt at lade dig frav\u00e6lge den visiterede ydelse. Hvis hjemmehj\u00e6lperen siger nej til \u00f8nsket om at bytte ydelser, vil du f\u00e5 hj\u00e6lp til de ydelser, der er beskrevet i din afg\u00f8relse. Hvad betyder fleksibel hjemmehj\u00e6lp for ens andre rettigheder? Hvis du bruger retten til fleksibel hjemmehj\u00e6lp, betyder det i praksis, at du siger nej tak til nogle af de ydelser, du ellers har krav p\u00e5 if\u00f8lge den afg\u00f8relse, du har f\u00e5et fra kommunen. Det betyder ogs\u00e5, at du ikke efterf\u00f8lgende kan bede om at f\u00e5 de ydelser, du selv har fravalgt heller ikke selvom servicelovens 90 har ret til erstatningshj\u00e6lp, hvis du ikke f\u00e5r den hj\u00e6lp, der er truffet afg\u00f8relse om. Du mister alts\u00e5 retten til erstatningshj\u00e6lp lige netop for de konkrete ydelser, du har valgt at bytte med noget andet. Brugen af fleksibel hjemmehj\u00e6lp \u00e6ndrer ikke ved ens \u00f8vrige rettigheder. Hvis du helt systematisk frav\u00e6lger en visiteret ydelse, hver gang hjemmehj\u00e6lperen kommer, kan det medf\u00f8re, at kommunen kigger p\u00e5 den afg\u00f8relse, der er truffet, igen. Kommunen har nemlig pligt til l\u00f8bende at f\u00f8lge op p\u00e5, om afg\u00f8relsen er rigtig, og hvis en bestemt opgave konsekvent frav\u00e6lges, kan det jo v\u00e6re tegn p\u00e5, at du ikke reelt har et behov for hj\u00e6lp til den konkrete opgave. Du kan l\u00e6se mere om reglerne om fleksibel hjemmehj\u00e6lp i pjecen Frit valg og fleksibel hjemmehj\u00e6lp . \n\n"}