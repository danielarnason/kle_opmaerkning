{"classes":[{"id":"27.12.16","title":"Tilsyn og opf\u00f8lgning efter serviceloven \u00a7 148 og \u00a7 151-151c"}],"title":"Uanmeldte tilsyn roser kommunens plejecentre","text":" Syddjurs Kommune har foretaget uanmeldte faglige tilsyn af 8 plejecentre gennem en ekstern konsulentvirksomhed med speciale i faglige tilsyn. Den overordnede vurdering lyder p\u00e5 meget tilfredsstillende . De uanmeldte faglige tilsyn er lovpligtige og i \u00e5r er der foretaget tilsyn hos 26 ud af de 240 beboere p\u00e5 plejecentrene. M\u00e5let med tilsynet er at kontrollere, at alle f\u00e5r den hj\u00e6lp, som de har krav p\u00e5, og at hj\u00e6lpen ydes med den kvalitet som er aftalt. Det eksterne faglige tilsyn vurderer, at service indsatsen for borgerne i plejeboligerne er meget tilfredsstillende. Tilsynet har i \u00e5r haft s\u00e6rlig fokus p\u00e5 indflytning. Her er vurderingen, at personalet i h\u00f8j grad tilpasser indflytningen af nye \u00e6ldre efter deres \u00f8nsker. Tilsynet anbefaler, at der udvikles en struktur omkring indflytning. Det skal fastholde kvaliteten i indflytningen og sikre at indflytningssamtaler altid afholdes. Formand for udvalget for sundhed, \u00e6ldre- og socialomr\u00e5det Ninna Thomsen udtaler: - Det er rigtig gl\u00e6deligt, at l\u00e6se s\u00e5dan en redeg\u00f8relse. Her er b\u00e5de nogle faglige input vi kan arbejde videre med, og en tommel op til vores overordnede service. Fra mig og udvalget skal der lyde en stor ros til alle vores medarbejdere p\u00e5 \u00e6ldreomr\u00e5det. Uden deres gode arbejde hver dag, kan vi ikke fastholde vores gode service. \u00c6ldrer\u00e5det har i deres h\u00f8ringssvar givet udtryk for f\u00f8lgende: - Det er dejligt at kunne l\u00e6se ud fra rapporterne, at der bliver udf\u00f8rt et menneskeligt og fagligt h\u00f8jt kvalificeret arbejde via alle faggrupper lige fra ledelse til alle medarbejdere. Tilsynsbes\u00f8gene afholdes s\u00e5dan, at der kan laves vidensdeling med teamledere og medarbejdere. Tilsynet har endvidere vurderet, i hvilken grad kommunens plejeboliger lever op til \u00c6ldrekommissionens 43 anbefalinger, det viser sig at v\u00e6re tilf\u00e6ldet p\u00e5 en lang r\u00e6kke omr\u00e5der. For yderligere kommentarer kontakt formand for udvalget for sundhed, \u00e6ldre- og socialomr\u00e5det Ninna Thomsen p\u00e5 20 20 99 05 \n\n"}