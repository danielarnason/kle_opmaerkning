{"classes":[{"id":"28.09.00","title":"Dagtilbud til b\u00f8rn indtil skolestart i almindelighed"}],"title":"Dagplejerne i R\u00f8nde, Ugelb\u00f8lle og Bj\u00f8dstrup-Feldballe byder velkommen","text":" Hvem er vi? Vi er ni dagplejere i R\u00f8nde, seks i Bj\u00f8dstrup-Feldballe og fire i Uggelb\u00f8lle-F\u00f8lle. Hver dagplejer har fire b\u00f8rn samt en g\u00e6steplads. I vores dagligdag l\u00e6gger vi v\u00e6gt p\u00e5 tryghed, n\u00e6rv\u00e6r, omsorg, forudsigelighed, musik og sang, natur og udeliv. Vi tager p\u00e5 ture, bes\u00f8ger landbrug, tager p\u00e5 biblioteket, maler, synger, leger m.m. Hvert \u00e5r holder vi fastelavnsfest og til p\u00e5ske holder vi \u00e6ggetril og oplever salmesang i Bregnet kirke. Vi har Dagplejedag, Sankthans fest, juletr\u00e6sfest, julegudstjeneste i Bregnet kirke, og vi tager til musik, ser teater og meget andet. De forskellige dagplejere deltager i aktiviteterne alt efter b\u00f8rnegruppens alder og sammens\u00e6tning. Vi s\u00e6tter stor pris p\u00e5 alle de sk\u00f8nne legepladser, vi har i naturen t\u00e6t p\u00e5 os. Der er klatretr\u00e6et med den sk\u00f8nne udsigt over havet, hvor heste g\u00e5r i indhegningen. Der er naturlegepladsen og amfiscenen i R\u00f8nde centrum med den n\u00e6rliggende sk\u00f8nne lille skov, og der er Troldeskoven med udfordrende legeplads, hvor tr\u00e6er er v\u00e6ltet og store sten, man kan lege p\u00e5. Vi m\u00f8des ofte i hinandens haver, hvor vi leger sammen, og der arbejdes p\u00e5, at der kommer legestuer i alle omr\u00e5der. G\u00e6stehus I R\u00f8nde ligger et g\u00e6stehus, hvor der er ansat tre dagplejere. Her kommer b\u00f8rnene fortrinsvis, n\u00e5r deres egen dagplejer holder fri. Det giver tryghed for s\u00e5vel b\u00f8rn som for\u00e6ldre, at man kan komme til et kendt sted. Hverdagen En almindelig dag i dagplejen kommer godt i gang med leg, og de b\u00f8rn, der har brug for det, f\u00e5r en formiddagslur. Om formiddagen spiser vi et let m\u00e5ltid, for eksempel br\u00f8d og frugt. Herefter synger vi nogle sange og snakker om, hvad vi skal lave i l\u00f8bet af dagen. S\u00e5 g\u00e5r vi som regel ud og leger i haven eller tager p\u00e5 en tur i n\u00e6rmilj\u00f8et. Vi l\u00e6gger v\u00e6gt p\u00e5, at b\u00f8rnene f\u00e5r en sund og alsidig kost. Det kan v\u00e6re rugbr\u00f8d, lun\/varm mad, gr\u00f8nsager eller andet godt. Vi serverer fortrinsvis \u00f8kologisk sm\u00f8r og m\u00e6lk for b\u00f8rnene. B\u00f8rnene sover som regel udenfor i deres barnevogn \u00e5ret rundt. N\u00e5r b\u00f8rnene st\u00e5r op efter deres lur, spiser vi et let m\u00e5ltid, og vi leger ude eller inde, indtil b\u00f8rnene bliver hentet. Vi nyder \u00e5ret rundt at finde vandpytter og f\u00e5 lov at pjaske i dem. Om efter\u00e5ret m\u00e6rker vi regnen og bl\u00e6sevejret, og vi hopper i blade. I snevejr har vi sneboldkampe og tager p\u00e5 k\u00e6lketure. Ved sol og sommer leger vi med vand i haven - kun i forsvarlig m\u00e6ngde - og tager p\u00e5 stranden og samler muslinger. Om for\u00e5ret finder vi spirer og m\u00e6rker solen bryde frem. Naturdagplejere Vi prioriterer naturen h\u00f8jt, og R\u00f8nde gruppen er tilmeldt projektet Gr\u00f8nne spirer , et projekt, Friluftsr\u00e5det har lavet for dagtilbud. Projektet g\u00e5r ud p\u00e5 at f\u00e5 b\u00f8rnene ud i naturen for at opleve og l\u00e6re. Der er flere forskningsresultater, der viser, at b\u00f8rn har godt af at v\u00e6re ude, og at de s\u00e5 l\u00e6rer bedre. Fire dagplejere i R\u00f8nde er blevet godkendt som naturdagplejere som de f\u00f8rste i Syddjurs Kommune. Forh\u00e5bentlig kommer der flere til i l\u00f8bet af \u00e5rene. For at blive naturdagplejer skal man lave en \u00e5rsplan med aktiviteter i naturen og garantere, at b\u00f8rnene kommer ud hver dag samt p\u00e5 en tur ud af haven mindst en gang om ugen. Herudover skal b\u00f8rnene l\u00e6re om jord til bord, hvor vi planter, dyrker, h\u00f8ster og nyder. For\u00e6ldresamarbejde Vi \u00f8nsker at udvikle et t\u00e6t og \u00e5ben kontakt til jer for\u00e6ldre. Vi l\u00e6gger v\u00e6gt p\u00e5 gensidig respekt og god kommunikation. Vi \u00f8nsker, at der skal v\u00e6re god stemning i arbejdet med jeres b\u00f8rn, og at b\u00e5de jeres og vores forventninger opfyldes. \n\n"}