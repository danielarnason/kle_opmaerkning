{"classes":[{"id":"29.00.00","title":"Sundhed i almindelighed"}],"title":"Lavtuddannede vil gerne leve sundt","text":" Lavtuddannede vil gerne leve sundt, men har brug for bredere sundhedsindsatser Der skal mere end rygestopkurser og l\u00f8behold til, hvis borgere med lav uddannelse skal have hj\u00e6lp til en bedre sundhed. Vi er n\u00f8dt til at nyt\u00e6nke sundhedsindsatsen og i langt h\u00f8jere grad tage h\u00f8jde for den enkeltes samlede udfordringer, siger forsker bag ny sundhedsprofil. Hver sjette midtjyde har en lav udannelse og placerer sig dermed i en gruppe, der har markant mere risikable sundhedsvaner end de \u00f8vrige midtjyder. 27 procent med lav uddannelse ryger fx dagligt mod 10 procent blandt h\u00f8jt uddannede. 62 procent dyrker ikke motion i fritiden mod 34 procent blandt h\u00f8jtuddannede og knap en fjerdel er sv\u00e6rt overv\u00e6gtige, mens det kun g\u00e6lder hver tiende h\u00f8jtuddannede. Det viser nye tal fra den midtjyske befolkningsunders\u00f8gelse \u201dHvordan har du det?\u201d 2013, opgjort for de 25-79 \u00e5rige. Lavtuddannede har flere udfordringer Unders\u00f8gelsen viser desuden, at mange lavtuddannede sl\u00e5s med flere fysiske og psykiske sygdomme og flere belastninger i arbejdslivet i form af fx stress og risiko for nedslidning. Det er en del af forklaringen p\u00e5, at de ikke magter at leve sundere, mener Finn Breinholt Larsen, leder af Region Midtjyllands befolkningsunders\u00f8gelse. - Mennesker med lav uddannelse er lige s\u00e5 motiverede for at leve sundt som andre. Men det er langt sv\u00e6rere at \u00e6ndre sundhedsvaner, hvis man fx samtidig har diabetes, trives d\u00e5rligt p\u00e5 arbejdspladsen og m\u00e5ske har symptomer p\u00e5 depression. I den optik er rygestopkurser og kantineordninger kun n\u00e5lestiksindsatser, som ikke tager h\u00f8jde for det samlede billede af den enkeltes situation. Sundhedsakt\u00f8rer m\u00e5 t\u00e6nke nyt Is\u00e6r yngre voksne med lav uddannelse er belastet p\u00e5 en r\u00e6kke omr\u00e5der og kalder p\u00e5 s\u00e6rlig opm\u00e6rksomhed. - De lavtuddannede i den arbejdsdygtige alder balancerer oftere end andre p\u00e5 kanten af arbejdsmarkedet, og de er i st\u00f8rre risiko for at ryge helt ud, hvis de bliver syge. Der b\u00f8r derfor v\u00e6re s\u00e6rlig opm\u00e6rksomhed p\u00e5 en helhedsorienteret indsats for dem i det forebyggende arbejde, forklarer Finn Breinholt og siger: - De store sociale sk\u00e6vheder i sundhed understreger hvor vigtigt det er, at sundhedsakt\u00f8rerne har \u00f8je for borgernes sociale baggrund. Hvis vi for alvor skal l\u00f8fte de lavt uddannedes sundhed, b\u00f8r vi i langt h\u00f8jere grad arbejde med indsatser, som er m\u00e5lrettet deres s\u00e6rlige behov. Det kr\u00e6ver b\u00e5de nyt\u00e6nkning og innovation. Og det kr\u00e6ver et meget t\u00e6t samarbejde mellem egen l\u00e6ge, kommune og hospital, men ogs\u00e5 gerne med fx arbejdspladserne og jobcentrene. Ny viden skal p\u00e5 arbejde Den midtjyske unders\u00f8gelse er gennemf\u00f8rt i samarbejde med regionens 19 kommuner og er del af en national kortl\u00e6gning af danskernes sundhed. Den giver v\u00e6rdifuld viden om de 1,2 millioner midtjyders sundhed og trivsel, som b\u00e5de kommuner, region og andre akt\u00f8rer kan bruge til at planl\u00e6gge, m\u00e5lrette og prioritere sundhedsindsatser. Resultaterne fra Region Midtjyllands befolkningsunders\u00f8gelse \u201dHvordan har du det? 2013\u201d pr\u00e6senteres p\u00e5 en konference i Silkeborg den 13. marts 2014. Se vedh\u00e6ftet program og hent rapporter, herunder sundhedsprofiler for hver enkelt kommune p\u00e5 www.hvordanhardudet.rm.dk. Flere fakta om sundheden blandt lavtuddannede og h\u00f8jtuddannede i aldersgruppen 25-79 \u00e5r \u2022 20 procent blandt de lavtuddannede har et usundt kostm\u00f8nster mod 5 procent blandt h\u00f8jtuddannede \u2022 17 procent blandt lavtuddannede oplever, at arbejdet slider p\u00e5 dem rent fysisk mod 4 procent blandt h\u00f8jtuddannede \u2022 39 procent blandt lavtuddannede er ikke i arbejde mod 11 procent blandt h\u00f8jtuddannede \u2022 35 procent blandt lavtuddannede oplever et h\u00f8jt stressniveau mod 20 procent blandt h\u00f8jtuddannede \u2022 50 procent blandt lavtuddannede har \u00e9n eller flere psykiske lidelser eller sygdomme i bev\u00e6geapparatet mod 30 procent blandt h\u00f8jtuddannede \u2022 Blandt lavtuddannede har 20 procent fire eller flere kroniske sygdomme mod seks procent blandt h\u00f8jtuddannede Yderligere information: Leder af Region Midtjyllands befolkningsunders\u00f8gelse seniorforsker Finn Breinholt Larsen, CFK-Folkesundhed og Kvalitetsudvikling, Region Midtjylland, M: 2273 0252, E: finn.breinholt@stab.rm.dk \n\n"}