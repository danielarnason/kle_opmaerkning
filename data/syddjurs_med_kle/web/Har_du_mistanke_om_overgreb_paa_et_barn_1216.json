{"classes":[{"id":"27.24.45","title":"Underretningspligt m.v."}],"title":"Har du mistanke om overgreb p\u00e5 et barn","text":" Har du mistanke om, at barn uds\u00e6ttes for fysisk, psykisk eller seksuelt overgreb, s\u00e5 har du pligt til at underrette kommunens Familier\u00e5dgivning. Hvis du f\u00e5r mistanke om, at for\u00e6ldre eller andre opdragere uds\u00e6tter deres b\u00f8rn for vanr\u00f8gt eller nedv\u00e6rdigende behandling, seksuelle overgreb eller lader sine b\u00f8rn leve under forhold, som bringer deres sundhed eller udvikling i fare, s\u00e5 har du pligt til at underrette kommunens Familier\u00e5dgivning. Dette g\u00e6lder ogs\u00e5, hvis du f\u00e5r kendskab til kommende for\u00e6ldre, som har problemer, der giver dig en formodning om, at barnet vil f\u00e5 behov for s\u00e6rlig st\u00f8tte umiddelbart efter f\u00f8dslen. Kontakte Familier\u00e5dgivningen ved at benytte disse kontaktformularer: Underretning fra privatpersoner Underretning fra offentligt ansatte Akut Er du AKUT bekymret for et barns ve og vel udenfor normal \u00e5bningstid kan du kontakte B\u00f8rn- og Ungevagten p\u00e5 telefon: 21 17 29 44. Hvordan skal man forholde sig Hvem skal underrette? Hvem skal underrette? Alle, der f\u00e5r kendskab til, at et barn uds\u00e6ttes for vanr\u00f8gt eller nedv\u00e6rdigende behandling, har if\u00f8lge loven pligt til at underrette kommunen. Det samme g\u00e6lder, hvis barnet lever under forhold, der kan bringe dets sundhed eller udvikling i fare. Offentligt ansatte og personer, der ud\u00f8ver offentligt hverv, har en sk\u00e6rpet pligt til at underrette de sociale myndigheder, hvis de f\u00e5r kendskab til bekymrende forhold. Du kan kontakte kommunen p\u00e5 den m\u00e5de, du vil. Du kan udfylde en blanket, skrive et brev eller en e-mail, ringe, m\u00f8de frem osv. Underretningen kan ogs\u00e5 ske anonymt, hvis du \u00f8nsker det. Under alle omst\u00e6ndigheder bliver du ikke som underretter selv part i barnets sag. Det betyder ogs\u00e5, at du ikke f\u00e5r at vide, hvilken hj\u00e6lp eller st\u00f8tte, kommunen v\u00e6lger at give barnet. Kommunen skal unders\u00f8ge forholdene. N\u00e5r kommunen modtager en underretning, har den pligt til at vurdere, om der er grundlag for at unders\u00f8ge barnets forhold. Det vil i f\u00f8rste omgang ofte ske ved, at kommunen tager kontakt til barnets for\u00e6ldre. Der skal foretages en unders\u00f8gelse, hvis barnet tr\u00e6nger til s\u00e6rlig st\u00f8tte. Anonyme underretninger OBS: Anonyme underretninger skal sendes via formularen her p\u00e5 siden. Skriv anonym i stedet for dit navn, eller Ring p\u00e5 87 53 53 80 hvis du har sp\u00f8rgsm\u00e5l. Undlad ogs\u00e5 at skrive adresse og telefonnummer. S\u00e6rlig underretningspligt for offentligt ansatte Personer der ud\u00f8ver offentlig tjeneste eller hverv, har en sk\u00e6rpet pligt til at underrette kommunen, hvis man under ud\u00f8velsen af tjenesten eller hvervet f\u00e5r kendskab til forhold, der giver formodning om, at et barn eller ung under 18 \u00e5r har behov for s\u00e6rlig st\u00f8tte. Underretningspligten er ikke betinget af, at der er tale om omsorgssvigt, overgreb eller lignende situationer. Det er tilstr\u00e6kkeligt, at barnet eller den unge har vanskeligheder, som man ikke selv kan g\u00f8re noget ved. Hvis du som offentlig ansat har foretaget en underretning, vil du blive orienteret om hvorvidt din underretning har foranlediget en unders\u00f8gelse eller foranstaltning. Akut Hvis et barn har brug for akut hj\u00e6lp udenfor normal \u00e5bningstid, kan du kontakte B\u00f8rn- og Ungevagten p\u00e5 telefon: 21 17 29 44. Underretninger fra privatpersoner Du har som borger pligt til at underrette Familier\u00e5dgivningen i Syddjurs Kommune, hvis du f\u00e5r kendskab til, at et barn eller en ung under 18 \u00e5r fra for\u00e6ldres eller andre opdrageres side uds\u00e6ttes for vanr\u00f8gt eller nedv\u00e6rdigende behandling, seksuelle overgreb eller lever underforhold, der bringer dets sundhed eller udvikling i fare. Dette g\u00e6lder ogs\u00e5, hvis du f\u00e5r kendskab til kommende for\u00e6ldre, der har problemer, der giver dig en formodning om, at barnet vil f\u00e5 behov for s\u00e6rlig st\u00f8tte umiddelbart efter f\u00f8dslen. Du kan kontakte Familier\u00e5dgivningen telefonisk eller personligt, skriftligt p\u00e5 mail eller pr. brev. Anonyme underretninger Anonyme underretninger, dvs. at Familier\u00e5dgivningen ikke kender underretter, modtages og behandles lige s\u00e5 seri\u00f8st som enhver anden underretning. Dette g\u00e6lder uanset om der er tale om en skriftlig eller telefonisk underretning. OBS: Anonyme underretninger kan ikke mailes, ligesom navn adresse og telefon nummer skal udelades. Brug formularen, og skriv anonym i stedet for dit navn. Kvitteringsbrev Familier\u00e5dgivningen skal inden 6 hverdage efter modtagelsen af en underretning sende en bekr\u00e6ftelse til dig p\u00e5, at kommunen har modtaget din underretning. Du vil som privatperson ikke have aktindsigt i sagen og vil derfor i \u00f8vrigt ikke h\u00f8re mere til Familier\u00e5dgivningens behandling af sagen. \n\n"}