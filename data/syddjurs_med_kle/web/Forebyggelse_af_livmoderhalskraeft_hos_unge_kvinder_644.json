{"classes":[{"id":"29.09.00","title":"Forebyggelse og sundhedsfremme i almindelighed"}],"title":"Forebyggelse af livmoderhalskr\u00e6ft hos unge kvinder","text":" Sundhedsfremme og forebyggelsesafdelingen i Syddjurs Kommune forst\u00e6rker indsatsen med at oplyse unge kvinder, \u00e5rgang 1985-1992, om muligheden for at f\u00e5 en gratis vaccination mod livmoderhalskr\u00e6ft. Lige nu kan alle kvinder, \u00e5rgang 1985-1992, blive gratis vaccineret mod livmoderhalskr\u00e6ft. Men det gratis tilbud g\u00e6lder kun til udgangen af 2013. Da vaccinationen best\u00e5r af tre stik, der gives over et halvt \u00e5r, skal man p\u00e5begynde vaccinationen inden sommerferien i \u00e5r. Vaccinen gives ogs\u00e5 til kvinder, der allerede er seksuelt aktive. Hvis man gerne vil beskytte sig mod at f\u00e5 livmoderhalskr\u00e6ft senere i livet, skal man blot henvende sig hos sin egen l\u00e6ge, som st\u00e5r for vaccinationen. P\u00e5 landsplan er antallet af kvinder i alderen 20-27 \u00e5r, der er blevet vaccineret mod livmoderhalskr\u00e6ft, mere end tredoblet siden vaccinationen blev gratis viser helt nye tal. I langt de fleste kommuner er mellem 50-70% vaccineret mod livmoderhalskr\u00e6ft. I Syddjurs Kommune er vaccinationsandelen blandt kvinder \u00e5rgang 1985-1992 p\u00e5 54,5%. I Syddjurs Kommune har vi styrket indsatsen for, at de unge kvinder bliver opm\u00e6rksomme p\u00e5 det gratis vaccinationstilbud. Jeg h\u00e5ber, at alle unge kvinder vil tage imod denne mulighed for at sikre sig bedst mulig mod livmoderhalskr\u00e6ft. Vi b\u00f8r g\u00f8re alt hvad der st\u00e5r i vores magt for at forebygge cancer sygdomme. Vaccinationen er en af m\u00e5derne. Jeg h\u00e5ber derfor, at sundhedsteamets forst\u00e6rkede indsats for at n\u00e5 de unge kvinder, der endnu ikke har f\u00e5et det f\u00f8rste prik, vil medf\u00f8re at rigtig mange flere af kommunens unge kvinder vil tage imod tilbuddet. Mit budskab til de unge kvinder er udbred vaccinations tilbuddet kendskabet til veninderne inviter dem med til l\u00e6gen - p\u00e5 den m\u00e5de passer du p\u00e5 dig selv og p\u00e5 veninderne , siger formand for Sundhedsudvalget Ninna Thomsen. Sundhedsfremme og forebyggelse har i \u00f8jeblikket fuld opm\u00e6rksomhed p\u00e5 muligheden for den gratis vaccination og deler information i form af plakater, flyers og aftalekort rundt til alle der m\u00f8der de unge kvinder. Vi har v\u00e6ret rundt i kommunen med informationsmateriale, hvor de unge kvinder kommer. Blandt andet har vi v\u00e6ret p\u00e5 kommunens misbrugscenter samt diskoteker, dagh\u00f8jskolen Ebeltoft, idr\u00e6tscentre, R\u00f8nde H\u00f8jskole og biblioteker. Hvis andre interesserede \u00f8nsker informationsmateriale, er de velkommen til at kontakte sundhedsteamet , siger leder af sundhedsteamet Marianne Kirkegaard. Faktaboks om livmoderhalskr\u00e6ft: Livmoderhalskr\u00e6ft skyldes en virus, som hedder HPV. HPV Vaccinen beskytter mod 70 pct. af alle tilf\u00e6lde af livmoderhalskr\u00e6ft. HPV smitter ved seksuel kontakt, og langt de fleste vil p\u00e5 et tidspunkt i deres liv blive smittet med HPV. I de fleste tilf\u00e6lde forsvinder HPV-infektionen af sig selv. Men hos en lille gruppe kvinder bliver infektionen kronisk, og de kvinder har en \u00f8get risiko for at f\u00e5 livmoderhalskr\u00e6ft. Hvert \u00e5r f\u00e5r ca. 385 kvinder konstateret livmoderhalskr\u00e6ft i Danmark. Cirka 1\/3 d\u00f8r af sygdommen. Cirka 15.000 kvinder f\u00e5r hvert \u00e5r konstateret celleforandringer, som kan v\u00e6re forstadier til sygdommen. Hvert \u00e5r bliver ca. 6.000 kvinder opereret for forstadier til livmoderhalskr\u00e6ft. Der er meget stor forskel p\u00e5, hvor mange der er vaccineret mod HPV i de forskellige dele af landet. Is\u00e6r i yderkommunerne er andelen lav. HPV Vaccinen best\u00e5r af tre stik fordelt p\u00e5 et halvt \u00e5r. Med HPV-vaccinen og regelm\u00e6ssig deltagelse i screening, kan vi n\u00e6sten udrydde sygdommen. For yderligere oplysning kontakt leder af sundhedsfremme og forebyggelse Marianne Kirkegaard, mki@syddjurs.dk eller tlf. 21 19 35 16. \n\n"}