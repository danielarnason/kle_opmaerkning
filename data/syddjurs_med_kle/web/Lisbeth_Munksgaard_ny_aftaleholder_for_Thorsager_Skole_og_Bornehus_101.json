{"classes":[{"id":"17.00.00","title":"Folkeskoleundervisning i almindelighed"}],"title":"Lisbeth Munksgaard ny aftaleholder for Thorsager Skole og B\u00f8rnehus","text":" De to daginstitutioner og skolen i Thorsager er blevet samlet under titlen \u201dF\u00e6lles b\u00f8rneliv i Thorsager\u201d. Ny samlet leder for dagtilbud og skole i Thorsager bliver nuv\u00e6rende skoleleder Lisbeth Munksgaard fra den 1. april. Lise Husted Ahlers forts\u00e6tter som daglig leder i b\u00f8rnehuset og Claus Ravnsb\u00e6k som afdelingsleder i SFO. De to daginstitutioner og skole samles til en enhed for at skabe et st\u00e6rkt samlet p\u00e6dagogisk pasnings- og skoletilbud for b\u00f8rn i Thorsager. M\u00e5let er at bevare Thorsager som et godt sted at bo med b\u00f8rn, samtidig med at der er et fornuftigt \u00f8konomisk rationale i at samle institutionerne. Formand for udvalget for familie og institutioner Per Zeidler udtaler: - Jeg vil gerne hilse Lisbeth Munksgaard velkommen som ny samlet leder for \u201dF\u00e6lles b\u00f8rneliv i Thorsager\u201d. Vi har gode erfaringer med en s\u00e5dan f\u00e6llesledelse p\u00e5 Rosmus Skole og p\u00e5 Mols. Det er b\u00e5de med til at bevare den h\u00f8je kvalitet i vores tilbud og er ogs\u00e5 fornuftigt \u00f8konomisk set. Det g\u00e5r fint i tr\u00e5d med den vedtagne sektorplan som byr\u00e5det har vedtaget p\u00e5 omr\u00e5det. Jeg kender Lisbeth Munksgaard udm\u00e6rket fra mit tidligere virke i familie og institutionsudvalget, og hun kan som leder og ny aftaleholder p\u00e5 omr\u00e5det l\u00f8fte opgaven p\u00e5 en god og betryggende m\u00e5de. At v\u00e6re leder for det f\u00e6lles b\u00f8rneliv i Thorsager vil i perioder stille store krav til, at man n\u00e5r til enighed hele bordet rundt i samarbejde med personalegruppen og med for\u00e6ldrebestyrelsen - ogs\u00e5 n\u00e5r det bl\u00e6ser lidt kraftigt. I Thorsager samles den nye organisation under et tag p\u00e5 skolen, og arbejdet med at skabe rammerne til de cirka 100 b\u00f8rn i 0-6 \u00e5rs alderen er i fuld gang. Sammen med de \u00f8vrige ledere og medarbejdere p\u00e5 de nuv\u00e6rende daginstitutioner og skole er Lisbeth Munksgaard i gang med at skabe en ny f\u00e6lles organisation. Den nye f\u00e6lles institution forventes klar til brug i l\u00f8bet af oktober. \n\n"}