{"classes":[{"id":"00.30.10","title":"\u00c5rsbudgetter og fler\u00e5rige budgetoverslag"}],"title":"Samlet byr\u00e5d bag budgetaftale i Syddjurs","text":" L\u00e6s budgetaftalen og bilag her Alle partier og lister i Syddjurs Byr\u00e5d har torsdag den 3. oktober indg\u00e5et en budgetaftale for budget 2014 og overslags\u00e5rene 2015-2017. Budgetaftalen indeb\u00e6rer stram \u00f8konomisk styring og besparelser p\u00e5 driften, men ogs\u00e5 et solidt anl\u00e6gsbudget samt investeringer p\u00e5 skoleomr\u00e5det. Budgetaftalen giver et overskud p\u00e5 4,9 mio. kr. samt et budgetv\u00e6rn p\u00e5 6,9 mio. kr., i alt en styrkelse af kassebeholdningen p\u00e5 11,8 mio. kr. i 2014. Borgmester Kirstine Bille udtaler: - Jeg er rigtig glad for, at vi i byr\u00e5det har kunnet indg\u00e5 et budgetforlig i samlet flok under en valgkamp og med sv\u00e6re \u00f8konomiske udfordringer. Der er tale om et stramt budget, men som samtidig indeholder flere v\u00e6sentlige investeringer. Skolerne f\u00e5r et massivt l\u00f8ft med et stort bel\u00f8b til skolereformen, og det kommer oveni de seneste \u00e5rs renoveringer af skolerne og investeringer i nyt IT. Jeg vil ogs\u00e5 fremh\u00e6ve et stort anl\u00e6gsbudget som blandt andet rummer medfinansiering til et nyt kulturhus i Kolind, en ny daginstitution i Thorsager, den l\u00e6nge \u00f8nskede cykelsti mellem Skrejrup og Thorsager og en udviklingspulje p\u00e5 1,8 mio. kr. som fritidsomr\u00e5det har mulighed for at s\u00f8ge efter et krone til krone princip. Alt i alt et budgetforlig vi kan v\u00e6re rigtig tilfredse med under de givne vanskelige rammer. Syddjurs Kommune har de sidste \u00e5r styrket og udviklet det lokale specialundervisningstilbud. P\u00e5 den baggrund har Byr\u00e5det besluttet, at b\u00f8rn med s\u00e6rlige behov i h\u00f8jere grad nu skal tilbydes undervisning i vores egen kommune og meget gerne s\u00e5 t\u00e6t p\u00e5 deres eget n\u00e6rmilj\u00f8 som muligt. Det betyder at ca. 20 b\u00f8rn vil blive hjemtaget til egne tilbud ud fra en individuel faglig vurdering samt en l\u00f8bende kapacitets vurdering af kommunens specialtilbud. Syddjurs Bibliotek vil i l\u00f8bet af 2014 tilbyde en udvidet \u00e5bningstid, hvor borgerne f\u00e5r adgang til bibliotekerne uden bemanding. Budgettet sikrer ogs\u00e5 at biblioteket er med fremme i nye digitale l\u00f8sninger. \u00a0 P\u00e5 sundhedsomr\u00e5det har parterne besluttet at de 2,25 mio. kr., som er tildelt efter en s\u00e6rlig aftale mellem KL og Finansministeriet, anvendes som aftalt til styrket sygepleje. Partierne og listerne bag budgetaftalen er ogs\u00e5 enige om at der skal s\u00e6ttes fokus p\u00e5 \u00f8get produktivitet gennem effektiviseringer og digitalisering. Der skal ogs\u00e5 arbejdes yderligere for god service overfor borgere og erhvervsliv, samt neds\u00e6ttelse af sygefrav\u00e6ret. Budgetaftalen indeb\u00e6rer en besparelse p\u00e5 43 mio. kr. i 2014 og efterf\u00f8lgende besparelser i overslags\u00e5rene p\u00e5 50 mio.kr i 2015. Besparelserne fordeles bredt ud over kommunens omr\u00e5der, dog is\u00e6r p\u00e5 vedligehold af veje og kommunens administration. F\u00f8lgende partier og lister st\u00e5r bag budgetaftalen: Venstre (V), Socialdemokraterne (A), Socialistisk Folkeparti (F), Borgerlisten (L), Dansk Folkeparti (O) Det Konservative Folkeparti (C), Det Radikale Venstre (B), Liberal Alliance (I). \u00a0 For yderligere oplysninger kontakt: Borgmester Kirstine Bille p\u00e5 40 22 53 46 Jesper Mathiesen (A) 40 35 90 86 Carsten Bech (B) 86 37 27 22 Jens Rasmussen (F) 21 65 99 84 J\u00f8rgen Br\u00f8gger (L) 86 36 25 38 Per Dalgaard (O) 23 44 37 60 Claus Wistoft (V) 20 16 54 14 Per Zeidler (I) 51 92 37 13 Steen Fris (C) 86 99 41 07 \n\n"}