{"classes":[{"id":"29.12.08","title":"Sundhedspleje til b\u00f8rn i eget hjem"}],"title":"F\u00f8dselsdepressioner","text":" Over halvdelen af alle nybagte m\u00f8dre, f\u00f8ler sig f\u00e5 dage efter f\u00f8dslen triste og urolige og har let ved at gr\u00e6de. Denne f\u00f8lelse varer fra timer til nogle dage. Derudover er det ca. 10-15 % af alle kvinder, der har f\u00f8dt, som f\u00e5r en f\u00f8dselsdepression. Mange lider i stilhed og f\u00e5r ingen hj\u00e6lp. F\u00f8dselsdepression kan ogs\u00e5 ramme m\u00e6nd. Tegn p\u00e5 f\u00f8dselsdepression Symptomer p\u00e5 f\u00f8dselsdepression kan vise sig i graviditeten. Nogle f\u00e5r symptomer lige efter f\u00f8dslen og andre f\u00f8rst flere m\u00e5neder efter f\u00f8dslen. Hvis fire eller flere af nedenst\u00e5ende symptomer er til stede hver dag i mindst 14 dage, kan der v\u00e6re tale om en f\u00f8dselsdepression: * f\u00f8le sig s\u00e5rbar og let til t\u00e5rer * f\u00f8le sig tr\u00e6t og udmattet, men alligevel ikke kunne sove * lyst til at sove hele tiden * trist og nedtrykt * selvbebrejdelse * irritabilitet * manglende energi og interesse for omgivelserne * f\u00f8le uro og angst * mister appetitten og taber sig eller tr\u00f8stespiser med betydelig v\u00e6gtfor\u00f8gelse * sv\u00e6rt ved at koncentrere sig * sv\u00e6rt ved at huske * manglende selvtillid * tanker om selvmord * bange for at skade sit barn * tab af vanlige interesser eller manglende sexlyst Hvorfor f\u00e5r nogen en f\u00f8dselsdepression ? Det er ikke altid muligt at finde en konkret \u00e5rsag til at en kvinde f\u00e5r en f\u00f8dselsdepression. \u00c5rsagen er ofte en kombination af forskellige forhold f.eks.: *arvelige * hormonelle * psykologiske * sociale * en vanskelig graviditet eller f\u00f8dsel * tidligere tendens til at reagere depressivt * belastede oplevelser fra barndommen Hvad kan g\u00f8res ? Det er h\u00e5rdt at have det sv\u00e6rt, n\u00e5r man lige har f\u00e5et et lille barn, men du skal vide, at der er hj\u00e6lp at hente: Du kan snakke med din sundhedsplejerske for at finde ud af, om du evt. har en f\u00f8dselsdepression. Din sundhedsplejerske kan tilbyde samtaler og ekstra bes\u00f8g, for at st\u00f8tte dig og familien i en sv\u00e6r tid. Du kan ogs\u00e5 snakke med din l\u00e6ge eller en psykolog. Hvad kan I selv g\u00f8re i familien. * du kan tale om det med din mand, venner og familie, du har tillid til * f\u00e5 hj\u00e6lp til det huslige arbejde * f\u00e5 hj\u00e6lp til at passe dit barn * g\u00f8re noget, der er godt for dig * deltage i m\u00f8dregruppe Hvor l\u00e6nge varer en f\u00f8dselsdepression F\u00f8dselsdepressionen g\u00e5r over. Der vil v\u00e6re forskel p\u00e5, hvor l\u00e6nge den varer, afh\u00e6ngigt af hvor sv\u00e6r depressionen er, og hvilken hj\u00e6lp man f\u00e5r. www.videbech.com\/fdep\/ Her findes bl.a. Edinburgh Depressions skala www.netdoktor.dk www.gaia-instituttet.dk \n\n"}