{"classes":[{"id":"13.02.02","title":"Vandkvalitet"}],"title":"Advarsel til brugere af Kongsg\u00e5rde-Borup Vandv\u00e6rk","text":" Kongsg\u00e5rde-Borup Vandv\u00e6rk har i \u00f8jeblikket et kogep\u00e5bud i forbindelse med p\u00e5visning af forurening af drikkevandet. I den forbindelse er driften g\u00e5et over til n\u00f8dforsyning. Tidligere analyser af vandet fra Kongsg\u00e5rde-Borup Vandv\u00e6rk n\u00f8dforsyning har vist et h\u00f8jt indhold af nitrat. Syddjurs Kommune har i den forbindelse og efter samr\u00e5d med embedsl\u00e6gen besluttet, at der skal gives en orientering til alle forbrugere, om det mulige h\u00f8je nitrat indhold, og risikoen ved at drikke nitratholdig drikkevand. Vandv\u00e6rket ligger p\u00e5 Helgen\u00e6s og har 100 forbrugere. Der indvindes godt 9000m3 grundvand pr. \u00e5r. For oplysninger om drikkevandskvaliteten kontakt Kongsg\u00e5rde-Borup Vandv\u00e6rk, Palle Nielsen p\u00e5 86 35 62 36. Embedsl\u00e6gen meddeler: Drikkevand med forh\u00f8jet nitratindhold kan v\u00e6re sundhedsskadeligt Nitrat kan ikke koges v\u00e6k. Gr\u00e6nsev\u00e6rdien er 50 mg\/l og ved niveau herover b\u00f8r vandet ikke indtages af sp\u00e6db\u00f8rn, som er specielt f\u00f8lsomme. Nitrat kan oms\u00e6ttes til nitrit via bakterier i mundhule og ford\u00f8jelseskanal . Nitrit reagerer med blodets ilttransport\u00f8r (h\u00e6moglobin) og bliver til et ilttransportblokerende stof (meth\u00e6moglobin). Meth\u00e6moglobin kan ikke binde ilt og processen resulterer i en nedsat ilttilf\u00f8rsel til organismens v\u00e6v, hvilket kan give huden et bl\u00e5ligt sk\u00e6r. Formindsket ilttransport kan v\u00e6re livstruende. Ved mindste tvivl om vandets kvalitet skal der bruges kildevand p\u00e5 flaske til fremstilling af moderm\u00e6lkserstatning, babymos og tilskudsblanding. Ved alder over 1-2 \u00e5r kan meth\u00e6moglobin omdannes til h\u00e6moglobin igen. Nitrat i drikkevand kan desuden muligvis medvirke til udvikling af kr\u00e6ft mave i mave-tarmsystemet ved langvarig indtagelse. \n\n"}