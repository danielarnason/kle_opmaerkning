{"classes":[{"id":"09.02.00","title":"Godkendelsespligtige listevirksomheder i almindelighed"}],"title":"Milj\u00f8godkendelse til etablering af ny rutsjebane i Djurs Sommerland A\/S","text":" Syddjurs Kommune har meddelt milj\u00f8godkendelse til etablering af en ny rutsjebane i Djurs Sommerland A\/S, Randersvej 17, 8581 Nimtofte. Djurs Sommerland A\/S \u00f8nsker at etablere en ny rutsjebane ved forlystelsesparkens vestskel mellem minigolfbaner og Thors Hammer p\u00e5 et areal, der pt. anvendes til et mindre antal ikke mekaniske forlystelser (klatret\u00e5rn mv.). \u00c6ndringerne er godkendelsespligtige og omfattet af Syddjurs Kommunes Lokalplan nr. 341 for forlystelsesparken Djurs Sommerland ved Nimtofte , og en screening har medf\u00f8rt, at Syddjurs Kommune har afgjort, at der ikke er VVM-pligt. Der vurderes i \u00f8vrigt ikke at v\u00e6re planm\u00e6ssige forhold, der forhindrer etablering af rutsjebanen. Det er vurderet, at \u00e6ndringerne ikke vil give anledning til v\u00e6sentligt \u00f8get affaldsproduktion, luft-, st\u00f8j eller lugtemission eller v\u00e6sentligt \u00f8get spildevandsproduktion. Rutsjebanen vil medf\u00f8re en mindre for\u00f8get st\u00f8jp\u00e5virkning for nogle af de omkringboende. Syddjurs Kommune vurderer dog, at virksomheden fortsat kan overholde de eksisterende st\u00f8jvilk\u00e5r angivet i virksomhedens samlede milj\u00f8godkendelse af 8. maj 2000. L\u00e6s godkendelsen her For yderligere oplysninger kontakt Team Milj\u00f8 p\u00e5 telefon 87 53 54 10 eller p\u00e5 syddjurs@syddjurs.dk Aktindsigt Det skal endvidere oplyses, at der altid er adgang til aktindsigt i sagen. Aktindsigt kan opn\u00e5s ved henvendelse til Team Virksomheder i Syddjurs Kommune. Klage Milj\u00f8godkendelsen kan p\u00e5klages til Natur- og Milj\u00f8klagen\u00e6vnet af ans\u00f8geren, enhver, der har en individuel, v\u00e6sentlig interesse i sagens udfald, Sundhedsstyrelsen samt visse lokale og landsd\u00e6kkende foreninger, der har natur og milj\u00f8 som hovedform\u00e5l. VVM-afg\u00f8relsen kan p\u00e5klages for s\u00e5 vidt ang\u00e5r retlige sp\u00f8rgsm\u00e5l til Natur- og Milj\u00f8-klagen\u00e6vnet af enhver med retlig interesse i sagens udfald, landsd\u00e6kkende foreninger og organisationer, der som hovedform\u00e5l har beskyttelsen af natur og milj\u00f8 eller varetagelsen af v\u00e6sentlig brugerinteresser inden for arealanvendelsen og milj\u00f8ministeren. En eventuel klage skal stiles til Natur- og Milj\u00f8klagen\u00e6vnet, men sendes til Syddjurs Kommune, Team Virksomheder, Hovedgaden 77, 8410 R\u00f8nde eller p\u00e5 mailadresse natur.miljoe@syddjurs.dk. Syddjurs Kommune videresender klagen til Natur- og Milj\u00f8klagen\u00e6vnet. Klagefristen er 4 uger fra offentligg\u00f8relsen. Klagen skal v\u00e6re modtaget senest den 25. januar 2013 inden for Syddjurs Kommunes \u00e5bningstid. Det er en betingelse for Natur- og Milj\u00f8klagen\u00e6vnets behandling af en klage, at der indbetales et gebyr p\u00e5 500 kr. Natur- og Milj\u00f8klagen\u00e6vnet vil efter modtagelsen af en klage fremsende en opkr\u00e6vning p\u00e5 gebyret. N\u00e6rmere oplysninger kan ses p\u00e5 www.nkn.dk. S\u00f8gsm\u00e5l Et eventuelt s\u00f8gsm\u00e5l vedr\u00f8rende afg\u00f8relserne skal v\u00e6re anlagt ved retten inden den 27. juni 2013. \n\n"}