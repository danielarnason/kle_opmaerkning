{"classes":[{"id":"08.03.00","title":"Havnearealer og -anl\u00e6g i almindelighed"}],"title":"Banestien Alling\u00e5bro- Ryomg\u00e5rd indvies","text":" Nu indvies sidste etape af Banestien, der forbinder Djursland p\u00e5 tv\u00e6rs S\u00f8ndag den 3. november kl. 14 indvies Banestien Alling\u00e5bro- Ryomg\u00e5rd . Stien har forbindelse til b\u00e5de Gjerrildbanestien mod nord og Kal\u00f8stien og Mols Bjerge mod syd og dermed er et sammenh\u00e6ngende, overordnet stinet p\u00e5 Djursland nu en realitet. Med Banestien Alling\u00e5bro Ryomg\u00e5rd bindes den sidste sl\u00f8jfe i et overordnet stisystem p\u00e5 Djursland. Samtidig er omr\u00e5det langs banestien beriget med s\u00e5vel en storsl\u00e5et natur som en sp\u00e6ndende og velbevaret kulturhistorie, der nu bliver formidlet og synliggjort. Det g\u00e6lder ved Ryomg\u00e5rd, det g\u00e6lder ved moserne i Pindstrup og det g\u00e6lder ved Pindstrupcentret. Ligeledes g\u00e6lder det ved Herreg\u00e5rdsmuseet Gl. Estrup og Landbrugsmuseet, hvor der ogs\u00e5 er etableret forbindelse mellem herreg\u00e5rden og banestien via stisystem og broer over engene. Samtidig binder banestien i Ryomg\u00e5rd et knudepunkt sammen, hvor der vil v\u00e6re forbindelse til den nordg\u00e5ende Gjerrildbanesti s\u00e5vel som sydp\u00e5 via Kal\u00f8stien til stierne ind i Nationalpark Mols Bjerge. Dermed indg\u00e5r projektet endvidere i et sammenh\u00e6ngende - og efterspurgt! - stisystem p\u00e5 hele Djursland Formanden for udvalget for plan, udvikling og kultur i Syddjurs Kommune, Jesper Mathiesen (A) udtaler; Det gamle banetrac\u00e9e er et vigtigt element i lokalomr\u00e5dets kvalitet og attraktivitet, og det bliver jo allerede i dag flittigt benyttet af lokalomr\u00e5dets indbyggere og af dagplejere, b\u00f8rneinstitutioner og \u00e6ldrecentre i byerne langs trac\u00e9et. Og med etablering af banestien sikrer vi nu endnu bedre adgang til det natursk\u00f8nne omr\u00e5de til gl\u00e6de for b\u00e5de lokalomr\u00e5dets op imod 10.000 borgere, men ogs\u00e5 for de tusindvis af turister, der hvert \u00e5r bes\u00f8ger omr\u00e5det . Formand for kultur- og udviklingsudvalget i Norddjurs Kommune Lars M\u00f8ller (A) udtaler endvidere; Etableringen af banestien er et stort \u00f8nske, som vi har haft i flere \u00e5r. Med indvielsen den 3. november indvier vi nu en moderne udgave af banestien. Persontransporten p\u00e5 jernbanen blev indstillet helt tilbage i 1971, og her mere end 40 \u00e5r efter er banestien igen klar til at fragte borgere, turister og andre bes\u00f8gende rundt i det sp\u00e6ndende omr\u00e5de og mellem de hyggelige byer langs str\u00e6kningen. At vi s\u00e5 samtidig nu f\u00e5r formidlet og synliggjort den sp\u00e6ndende natur og kulturhistorie i omr\u00e5det, g\u00f8r det jo kun endnu bedre , Indvielsen sker s\u00f8ndag den 3. november kl. 14. Her vil de to udvalgsform\u00e6nd klippe den r\u00f8de snor i henholdsvis Alling\u00e5bro og Ryomg\u00e5rd, og derefter cykle langs banestien for kl. 15.45 at m\u00f8des ved kommunegr\u00e6nsen mellem Pindstrup og Auning for dermed at markere den endelige \u00e5bning af stien. Undervejs vil udvalgsform\u00e6ndene og deres f\u00f8lge g\u00f8re holdt ved dels stissystemet til Herreg\u00e5rdsmuseet Gl. Estrup og Landbrugsmuseet, dels ved Pindstrup Park og shelterpladsen ved Pindstrupcentret. Der vil blive serveret forfriskninger ved de forskellige stop p\u00e5 ruten, og alle er velkomne til at deltage b\u00e5de p\u00e5 den samlede cykeltur eller ved at m\u00f8de op p\u00e5 de enkelte stop undervejs. For yderligere oplysninger kontakt: Udviklingskonsulent Michael Tolstrup, Syddjurs Kommune p\u00e5 mail mto@syddjurs.dk eller p\u00e5 tlf. 8753 5051 eller udviklingskonsulent Kirsten Bjerg, Norddjurs Kommune p\u00e5 mail kib@norddjurs.dk eller p\u00e5 tlf. 8959 4072 \n\n"}