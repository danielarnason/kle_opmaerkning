{"classes":[{"id":"01.11.20","title":"Omr\u00e5defornyelse"}],"title":"Kaf\u00e9 Kolind","text":" Kaf\u00e9 Kolind Den sociale caf\u00e9, Kaf\u00e9 Kolind, er flyttet til nye lokaler i det nye byggeri, der blev opf\u00f8rt p\u00e5 tomten efter nedrivning af Drasbek Hotel. Caf\u00e9en drives af KFUM s Sociale Arbejde som et socialt v\u00e6rested og arbejdsmarkedsprojekt. De nye rammer har givet plads til flere g\u00e6ster i cafeen, hvor der hver dag til frokost serveres dagens ret for op til 80 personer. De nye fleksible lokaler har udvidet aktivitetsniveauet med flere kurser og uddannelser samt givet plads til en butik, hvor unge m\u00f8dre giver brugte ting nyt liv. En af de v\u00e6sentligste opgaver i omr\u00e5defornyelsesindsatsen var fra begyndelsen en forbedring af de fysiske rammer for sociale aktiviteter og det sociale liv i Kolind. Kaf\u00e9 Kolind var tidligere indrettet i et byhus i Bredgade p\u00e5 ca. 120 m2, og caf\u00e9en havde plads til ca. 20 spisende g\u00e6ster af gangen. Ud over caf\u00e9 og k\u00f8kken var der personalerum, omkl\u00e6dning, toiletter og depot, og 1. salen var indrettet til m\u00f8derum og kontorer for socialr\u00e5dgivere og st\u00f8ttepersoner. Caf\u00e9ens potentiale var langt fra udnyttet og alene begr\u00e6nset af de fysiske rammer, der var udnyttet til bristepunktet. K\u00f8kkenets fysiske kapacitet var i sig selv en hindring for en st\u00f8rre oms\u00e6tning, men med den rette indretning og placering ville caf\u00e9en v\u00e6re et godt supplement og lokalt samlingspunkt, ikke kun for de udsatte grupper, men ogs\u00e5 for byens \u00e6ldre medborgere, de handelsdrivende, de handlende, de unge, turisterne - ja, i virkeligheden alle byens borgere. En skurvogn i bagg\u00e5rden var indrettet som kreativt v\u00e6rksted - et aktiveringsprojekt for unge kvinder og m\u00f8dre. Butikken er videref\u00f8rt og er en stor succes. Grunden, hvor Drasbek Hotel tidligere l\u00e5, havde igennem l\u00e6ngere tid st\u00e5et ubebygget hen. Det planlagte boligbyggeri kunne ikke rigtig komme igang, og muligheden for at indrette underetagen til Kaf\u00e9 Kolind opstod. Grunden er placeret centralt i byen overfor stationen og apoteket, og byggeriet ville betyde et stort l\u00f8ft for denne del af Kolind by. Omfartsvejen, der kom til senere, har yderligere bidraget til omr\u00e5dets betydning i byen. I samarbejde med Aalsrode T\u00f8mrerfirma og dennes arkitekt blev der udarbejdet et projektforslag til indretning af parterreetagen til et professionelt stork\u00f8kken, caf\u00e9, butik og aktivitetslokaler samt kontor og m\u00f8defaciliteter i en af lejlighederne p\u00e5 1. sal. I alt omfatter projektet ca. 325 m2 foruden et areal p\u00e5 ca. 80 m2 som buffer\/ekstra aktivitetslokale, der kanlejes efter behov, og hvor ejeren p\u00e5tager sig risiko for driften og indretningen. Midlerne fra omr\u00e5defornyelse er anvendt til indretning af k\u00f8kken og caf\u00e9omr\u00e5de med nyt k\u00f8kkeninventar fra Bendt Brandt samt aptering af alle overflader, gulve, v\u00e6gge og belysning og nye m\u00f8bler og inventar i m\u00f8de og aktivitetslokalerne. Projektet har gennem LAG Djursland modtaget supplerende EU-midler. Derudover har Alsrode T\u00f8mrerfirma investeret i projektet, ligesom FKUM s Sociale Arbejde har tilf\u00f8rt projektet supplerende midler. \n\n"}