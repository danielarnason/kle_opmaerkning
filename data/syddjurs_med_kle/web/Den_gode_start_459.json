{"classes":[{"id":"28.09.00","title":"Dagtilbud til b\u00f8rn indtil skolestart i almindelighed"}],"title":"Den gode start","text":" Ved opstart l\u00e6gges v\u00e6gt p\u00e5 en stille periode med f\u00e5 udadvendte aktiviteter, hvor der er god tid til at l\u00e6re det nye barn at kende. Samtidig er det vigtigt, at arbejde med, at f\u00e5 den nye b\u00f8rnegruppe til at fungere sammen. Vores m\u00e5l er, at g\u00f8re jer trygge som for\u00e6ldre da vi ved, at det er afg\u00f8rende for jeres barns trivsel. Som for\u00e6ldre er det vigtigt, at I sp\u00f8rger, hvis der er noget I er i tvivl om\/ undrer jer over. Kom endelig med gode r\u00e5d, der kan lette i starten - I kender barnet og dets rutiner bedst. Langt de fleste b\u00f8rn falder hurtig til i dagplejen. Det er trygt og godt hver dag at blive afleveret til den samme voksne. Ligesom det er overskueligt for et lille barn kun at skulle forholde sig til en lille b\u00f8rnegruppe. En ting, vi tit erfarer, er dog at det kan v\u00e6re sv\u00e6rt at sige farvel. Dr\u00f8ft det med dagplejeren og find i f\u00e6llesskab ud af, hvad der er bedst for barnet. Hvis det er sv\u00e6rt at sige farvel kan man hj\u00e6lpe sit barn ved helt konkret at markere, nu g\u00e5r far\/mor. Alts\u00e5 ikke noget med at snige sig ud, n\u00e5r barnet ser ud til at v\u00e6re optaget af at lege. Barnet skal vide, hvad der foreg\u00e5r og n\u00e5r for\u00e6ldrene har sagt, at de g\u00e5r s\u00e5 skal de kysse, kramme, vinke og g\u00e5. Ogs\u00e5 selv om barnet gr\u00e6der fortvivlet og g\u00f8r alt for at holde p\u00e5 for\u00e6ldrene. Det er de f\u00e6rreste b\u00f8rn, der aldrig falder til i dagplejehjemmet, for nogle b\u00f8rn kan det tage adskillige uger, nogle f\u00e5 gange helt op til 2-3 mdr. Hav t\u00e5lmodighed. Som regel bliver de b\u00f8rn, der har sv\u00e6rt ved at falde til i dagplejehjemmet, senere sv\u00e6re at f\u00e5 med hjem. \n\n"}