{"classes":[{"id":"29.09.04","title":"Borgerrettet forebyggelse"}],"title":"Sundhedsunders\u00f8gelse er vigtig for kommunen","text":" Selvom 46 % ud af de 2.500 borgere i Syddjurs Kommune som har modtaget et sp\u00f8rgeskema om sundhed har svaret, opfordres de resterende til at svare. Resultatet tegner nemlig en sundhedsprofil for kommunen, og er styrende for sundhedsindsatsen de kommende \u00e5r. Sundhedsunders\u00f8gelsen hedder Hvordan har du det? og k\u00f8res af region Midtjylland i regionens 19 kommuner. I Syddjurs Kommune har 2.500 repr\u00e6sentativt udvalgte borgere over 16 \u00e5r i Syddjurs f\u00e5et tilsendt et sp\u00f8rgeskema om sundhed, sygdom, trivsel og livsstil. Sp\u00f8rgsm\u00e5lene handler om alt fra motionsvaner, stress og alkoholforbrug til om man har fysiske og psykiske sygdomme eller gener i dagligdagen. Det endelige resultat af unders\u00f8gelsen tegner en sundhedsprofil for Syddjurs Kommune og der er indtil videre 46 % som har besvaret unders\u00f8gelsen. Kommunens m\u00e5l er dog at n\u00e5 en endnu h\u00f8jere svarprocent, for sikre en s\u00e5 pr\u00e6cis sundhedsprofil som muligt. Formand for udvalget for sundhed, \u00e6ldre- og socialomr\u00e5det Ninna Thomsen udtaler: - Jeg vil gerne opfordre de ber\u00f8rte borgere til at besvare sp\u00f8rgeskemaet. Jo h\u00f8jere svarprocent vi f\u00e5r, jo mere retvisende billede f\u00e5r vi af sundhedsprofilen i Syddjurs. Og det er netop Sundhedsprofilen vi bruger, n\u00e5r vi skal m\u00e5lrette vores indsats i forhold til blandt andet rygestop, sundere kost, mere motion og v\u00e6gttab. Samtidig er jeg selvf\u00f8lgelig ogs\u00e5 sp\u00e6ndt p\u00e5 at se, om vores indsats de sidste \u00e5r afspejler sig i de nye resultater. Den sidste sundhedsunders\u00f8gelse blev gennemf\u00f8rt i 2010 og viste en god fremgang p\u00e5 flere omr\u00e5der. Flere borgere er fysisk aktive, og vi spiser ogs\u00e5 en sundere kost. Derimod var faldet i antal rygere ikke s\u00e5 stor som forventet, ligesom overv\u00e6gt fortsat er et voksende problem. Sundhedsteamet i Syddjurs Kommune har derfor rettet en forst\u00e6rket indsats mod rygning og overv\u00e6gt. Man kan l\u00e6se mere om Syddjurs Kommunes sundhedsindsatser i Sundhedspolitikken, p\u00e5 www.syddjurs\/sundhed For yderligere oplysninger kontakt: Udvalgsformand Ninna Thomsen, tlf. 86343949, nt@syddjurs.dk Leder sundhedsfremme og forebyggelse, tlf. 21193516, mki@syddjurs.dk \n\n"}