{"classes":[{"id":"03.09.15","title":"Huslejen\u00e6vnets oprettelse og funktion"}],"title":"Ofte stillede sp\u00f8rgsm\u00e5l","text":" Hvordan indbringer jeg en sag for huslejen\u00e6vnet? Du skal skrive til os f.eks. ved en mail. Se under punktet:\u00a0 \u201c Hvordan indbringes en sag, og hvad koster det?\u201d Skriv, hvad du \u00f8nsker, huslejen\u00e6vnet skal tage stilling til. Husk at vedl\u00e6gge kopi af din lejekontrakt og af andre papirer, der vedr\u00f8rer sagen. Hvad koster det at indbringe en sag? Se under punktet: \u201cHvordan indbringes en sag, og hvad koster det?\u201d Hvor langt er min sag? Vi behandler sagerne s\u00e5 hurtigt som muligt og ventetiden varierer, efter hvad sagen drejer sig om. Se n\u00e6rmere under punktet: \"Sagsforl\u00f8bet\u201d. Din sag bliver ikke behandlet hurtigere, selvom du ringer eller skriver til os for at sp\u00f8rge om en tidshorisont for afslutning p\u00e5 sagsbehandlingen. Jeg er ikke enig i huslejen\u00e6vnets afg\u00f8relse \u2013 hvad g\u00f8r jeg? Du kan indbringe huslejen\u00e6vnets afg\u00f8relse for boligretten. Vi har afsluttet sagen, n\u00e5r afg\u00f8relsen er udsendt og kan ikke hj\u00e6lpe dig mere. Se klagevejledningen i afg\u00f8relsen. Se ogs\u00e5 under punktet: \u201cHvad sker der, n\u00e5r huslejen\u00e6vnet har behandlet min sag?\u201d Jeg har f\u00e5et en afg\u00f8relse \u2013 hvordan f\u00e5r jeg mine penge fra udlejeren? Udlejeren skal af sig selv tilbagebetale efter afg\u00f8relsen, men det kan v\u00e6re en god hj\u00e6lp, at du kontakter udlejeren og oplyser ham om dit kontonummer. Vi kan ikke hj\u00e6lpe med at f\u00e5 et skyldigt bel\u00f8b udbetalt. Vi kan heller ikke hj\u00e6lpe med beregningen af rentetill\u00e6g og henviser til www.renteberegning.dk vedr\u00f8rende renteberegning. Se i \u00f8vrigt punktet: \u201cHvad sker der, n\u00e5r huslejen\u00e6vnet har behandlet min sag?\u201d Er min husleje for h\u00f8j? Huslejen\u00e6vnets sekretariat kan ikke p\u00e5 forh\u00e5nd svare p\u00e5, om din husleje er for h\u00f8j. Det er alene huslejen\u00e6vnet, der afg\u00f8r, om lejen er for h\u00f8j. Sekretariatet har heller ikke mulighed for at komme med vejledende udtalelser. Du kan indbringe en sag om lejens st\u00f8rrelse for huslejen\u00e6vnet og m\u00e5 s\u00e5 afvente huslejen\u00e6vnets behandling. Se under punktet:\u00a0 : \u201cHvor kan jeg f\u00e5 r\u00e5d og vejledning?\u201d Der er skimmelsvamp i min lejlighed \u2013 hvad g\u00f8r jeg? Sager om skimmelsvamp behandles indledningsvis af kommunen og som udgangspunkt ikke af huslejen\u00e6vnet. Se under punktet: \u201cHvilke sager kan indbringes for huslejen\u00e6vnet?\u201d Hvad kan jeg leje min ejerlejlighed eller mit hus ud til? Der findes ingen faste kvadratmeterpriser for udlejning. Lejens st\u00f8rrelse afh\u00e6nger helt af beliggenhed, karakter og stand, samt af de lovregler, der konkret regulerer lejefasts\u00e6ttelsen for denne ejendom. Du kan eventuelt s\u00f8ge r\u00e5d ved den lokale grundejerforening. Vi henviser til punktet: \u201c Hvor kan jeg f\u00e5 r\u00e5d og vejledning?\u201d Hvis du har sp\u00f8rgsm\u00e5l om beskatning, skal du kontakte Skat. \n\n"}