{"classes":[{"id":"01.05.09","title":"Beskyttelse af plante- og dyrearter"}],"title":"Status for den r\u00f8de glente","text":" Bestanden i kommunen I Syddjurs Kommune har der de senere \u00e5r v\u00e6ret enkelte ynglepar ved Kolind, R\u00f8nde\/Hornslet og Stubbe S\u00f8. Selvom landskabet p\u00e5 Syddjurs er velegnet til R\u00f8d glente har der dog generelt v\u00e6ret en lav ungeproduktion, og den lille bestand er ustabil. D\u00f8delighed og forstyrrelser Det er ikke unders\u00f8gt, hvorfor syddjursbestanden ikke vokser, men p\u00e5 landsplan er forgiftning et stort problem. Det er en udbredt praksis at udl\u00e6gge forgiftede \u00e5dsler til bek\u00e6mpelse af r\u00e6ve og krager, og da R\u00f8d glente i h\u00f8j grad er \u00e5dsel\u00e6der, lider den mange steder under denne praksis. Den er ogs\u00e5 f\u00f8lsom overfor giftbek\u00e6mpelse af rotter og mus, da den ofte s\u00f8ger f\u00f8de n\u00e6r landbrug, og typisk vil tage de d\u00f8de eller sv\u00e6kkede, forgiftede individer. Forstyrrelse p\u00e5 ynglepladsen er ogs\u00e5 en v\u00e6sentlig negativ faktor nogle steder. Der er dog ogs\u00e5 en stor d\u00f8delighed under vinteropholdet i Sydvesteuropa. Is\u00e6r i Spanien sker der en udbredt bek\u00e6mpelse af rovfugle, b\u00e5de ved jagt og forgiftning, og d\u00f8deligheden under tr\u00e6kket er blandt de st\u00f8rste hindringer for at bestanden kan vokse. Effekter af fodring I Sk\u00e5ne begyndte bestanden s\u00e5ledes at vokse kraftigt, efter man begyndte at vinterfodre med udlagte \u00e5dsler, s\u00e5 bestanden blev i Sverige hele vinteren. Bek\u00e6mpelse af skadedyr R\u00f8d glente vil sandsynligvis kunne f\u00e5 en st\u00f8rre og mere stabil bestand i Syddjurs Kommune, hvis giftbek\u00e6mpelse af skadedyr kun sker ved beboelser, og ikke ved udl\u00e6ggelse af forgiftede \u00e5dsler, og hvis kendte ynglepladser beskyttes mod forstyrrelser i yngleperioden. Oplysning og kontakt For at f\u00e5 et bedre overblik over bestanden i Syddjurs Kommune, vil vi meget gerne kontaktes, hvis du har oplysninger om ynglefund eller finder en d\u00f8d R\u00f8d glente. Kilde : Grell, M. B. 2003: Forslag til en forvaltningsplan for bevarelsen af r\u00f8d glente Milvus milvus i Danmark. Dansk Ornitologisk Forening. \n\n"}