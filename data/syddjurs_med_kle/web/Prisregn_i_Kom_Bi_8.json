{"classes":[{"id":"20.00.00","title":"Kulturvirksomhed i almindelighed"}],"title":"Prisregn i Kom-Bi","text":" Foto: Mogens Greve Der var masser af glamour og lokale kendisser, da AWARD-show Syddjurs l\u00f8b af stablen torsdag aften i Kom-Bi. Den r\u00f8de l\u00f8ber var rullet ud, pindemadderne klar og de mange feststemte mennesker fik hilst p\u00e5 og minglet p\u00e5 beh\u00f8rig vis. Fokus for aftenen var at fejre alle de lokale ildsj\u00e6le, der s\u00e6tter liv i Syddjurs Kommune og g\u00f8r det til et sp\u00e6ndende sted at bo og leve. Udenfor Kom-Bi spillede Rosenholm Tamburkorps op til den rette stemning og inde i foyeren blev de over 160 festkl\u00e6dte mennesker m\u00f8dt af hele verdenspressen i skikkelse af elever fra Filmh\u00f8jskolen i Ebeltoft, der agerede verdenspresse og lod kameraerne rulle og mikrofonerne arbejde. Aftenens show havde den lokale operasanger og showman Hans Dueholm som konferencier og mellem uddelingen af de i alt seks priser var der underholdning fra b\u00e5de Syddjurs Egnsteater, Shanghai Akademiets danseensemble, musikerne Per Pels og duoen Rikke Rusholt og Morten Byskov og en kavalkade af sportstalenter indenfor bordtennis, cykling, motorsport, fodbold, boksning og taekwondo der med r\u00e5b og h\u00e5rde slag viste nogle af deres talenter. Kulturprisen og fritidsprisen havde s\u00e5ledes f\u00e5et selskab af fire nye indstiftede priser: \u00e5rets landsby, Billedkunstr\u00e5dets pris, Provstiets pris og ikke mindst Talentprisen, hvoraf den sidste er indstiftet af Lokalavisen, Syddjurs Kommunes samarbejdspartner omkring AWARD-showet. Formand for plan, udvikling og kultur Jesper Mathiesen if\u00f8rt festlig butterfly og hvide handsker b\u00f8d velkommen og \u00e5bnede dermed aftenens festfyrv\u00e6rkeri af lokalunderholdning og glade nominerede og vindere. Aftenens f\u00f8rste pris blev overrakt af Ellen Aarrebo Jensen fra Ryomg\u00e5rd Distriktsr\u00e5d, ikl\u00e6dt beh\u00f8rig pailletkjole fortalte hun om de tre st\u00e6rke kandidater, der var nomineret til prisen \u00c5rets landsby nemlig Feldballe-T\u00e5strup, Nimtofte og Ugelb\u00f8lle. Prisen gik til Ugelb\u00f8lle, hvor en repr\u00e6sentant fra landsbyr\u00e5det glad og overrasket tog imod prisen og checken p\u00e5 de 5000 kr. Herefter tr\u00e5dte Provst S\u00f8ren Peter Hansen p\u00e5 scenen for at overr\u00e6kke aftenens anden pris Provstiets pris som gik til Kafe Kolind for deres enest\u00e5ende indsats overfor borgere, der lever p\u00e5 kanten af vores samfund og som med Kafe Kolind m\u00f8der varme h\u00e6nder og hjerter og et tilh\u00f8rssted ogs\u00e5 n\u00e5r det er sv\u00e6rt at v\u00e6re i livet. Med prisen ville provstiet gerne give en konkret h\u00e5ndsr\u00e6kning og anerkendelse af dette store stykke arbejde og S\u00f8ren Peter Hansen kunne derfor overr\u00e6kke en check p\u00e5 8000 kr. til repr\u00e6sentanter fra Kafe Kolind med h\u00e5bet om at pengene kunne gavne de rette. Prisregnen fortsatte med tre st\u00e6rke kandidater i kategorien Billedkunstr\u00e5dets pris og til at repr\u00e6sentere Billedkunstr\u00e5det og overr\u00e6kke deres pris var formanden for Billedkunstr\u00e5det, tekstilkunstneren og designeren Merete Erbou Laurent. De tre kandidater var keramikeren J\u00f8rgen Hansen, Hyllested, Niels Trangb\u00e6k, R\u00f8nde og Kvadrat, Ebeltoft der alle er kandidater, der bev\u00e6ger sig mellem det lokale og det internationale og er med til at f\u00e5 Syddjurs med p\u00e5 landkortet, n\u00e5r det g\u00e6lder kunsten. Merete Erbou Laurent kunne afsl\u00f8re, at valget var faldet p\u00e5 Niels Trangb\u00e6k for hans indsats omkring \u00c5ben Vand og for at bringe kunsten lige til d\u00f8ren. Der blev lagt st\u00e6rkt ud efter pausen med tre numre fra duoen Rikke Rusholt og Morten Byskov, der bl.a. sang det passende nummer Umbrella i lyset af aftenens prisregn. Duoen udl\u00f8ste ogs\u00e5 aftenens f\u00f8rste st\u00e5ende klapsalver fra en fyldt sal, der begejstret takkede for den fantastiske musikalske optr\u00e6den. Herefter blev scenen fyldt af unge talenter indenfor fritidslivet i skikkelse af Pernille Agerholm, bordtennis, Anna Madsen p\u00e5 mountainbike, Nicki Petersen, motorsport, Mark Riedel, bokser, samt to repr\u00e6sentanter for taekwondoklubben og ikke mindst \u00e5rets mest omtalte lokale fodboldhold Kolind-pigerne, der vandt DM i skolefodbold. Mark viste boksningens rytme og styrke og de to taekwondo-herrer lavede en flot opvisning i at sparke og sl\u00e5 tr\u00e6plader over, s\u00e5 salen gispede og \u00f8mmede sig. Redakt\u00f8ren fra Lokalavisen Lars Normann Thomsen indtog herefter scenen for at overr\u00e6kke endnu en ny pris nemlig en talentpris som Lokalavisen har indstiftet med m\u00e5let om at s\u00e6tte fokus p\u00e5 et talent p\u00e5 vej frem indenfor fritid, idr\u00e6t eller kultur i Syddjurs. Hans personlige begejstring skinnede igennem, da han fortalte om musikken og viljen til at satse p\u00e5 at skabe en levevej indenfor et omr\u00e5de, hvor der er mange om buddet. En overrasket og glad Per Christensen bedre kendt som Per Pels fra Kolind tog imod prisen og \u00e6ren og takkede p\u00e5 bedste og mest velklingende vis med to numre efterfulgt af et spontant ekstranummer, da salen for anden gang st\u00e5ende insisterede p\u00e5 at f\u00e5 mere. Aftenens program havde gemt de to gamle kendinge til sidst i form af fritids- og kulturprisen. Vinderen af fritidsprisen blev Max Christensen fra Hornslet h\u00e5ndbold, der fik overrakt prisen af Hans J\u00f8rgen Hvidtved, formand for DGI \u00d8stjylland, de to \u00f8vrige nominerede var Birte Mouritzen, \u00c6ldre badminton i Ebeltoft IF og Mette Bro Lindblad, TRIF Fitness. Hans J\u00f8rgen Hvidtved pointerede, at det var helt p\u00e5 sin plads at fejre de over 1 mio. danskere, der yder en frivillig indsats i Danmark og s\u00f8rger for, at endnu flere f\u00e5r mulighed for at v\u00e6re sammen med andre og dyrke aktiviteter og idr\u00e6t i deres lokalmilj\u00f8er. Det er hverdagens helte vi fejrer, og i Syddjurs Kommune findes der heldigvis mange af dem sagde formanden, der kvalificerede valget af Max Christensen for at l\u00f8fte Hornslet H\u00e5ndboldklub til b\u00e5de at have hold i landets bedste r\u00e6kker og samtidig s\u00f8rge for at pleje den legende kultur, der ogs\u00e5 er s\u00e5 vigtig for en klub og dens milj\u00f8. Den sidste dr\u00e5be i prisregnen var Kulturprisen, der blev overrakt af formanden for plan, udvikling og kultur Jesper Mathiesen, der pr\u00e6senterede de tre nominerede som var: bestyrelsen for Ebelfestivalen, Lars Thyrre S\u00f8rensen fra Musikdrevet og Ole Primdal, Hotelr\u00e5det i R\u00f8nde. Prisen gik til en glad og stolt Ole Primdal, der lagde ud med at takke politikerne for at have \u00f8je for at f\u00e5 skabt et fyrt\u00e5rn i R\u00f8nde, hvor mere kultur fremover kan udfolde sig, n\u00e5r det ombyggede Hotel st\u00e5r klar og herefter benyttede vinderen sig af chancen til at fort\u00e6lle om de mange kulturelle begivenheder p\u00e5 Hotellet i R\u00f8nde. En glad formand for plan, udvikling og kultur Jesper Mathiesen gl\u00e6dede sig over en festlig aften: Det er jo et festfyrv\u00e6rkeri af engagerede mennesker indenfor b\u00e5de kultur og fritidslivet i Syddjurs Kommune, der er samlet her i aften, og det er en sand forn\u00f8jelse at f\u00e5 lov til at fejre de mange ildsj\u00e6le i kommunen, der g\u00f8r en forskel for rigtig mange borgere i vores kommune hver dag. Han lukkede showet og sagde tak for i aften ved at kalde samtlige vindere p\u00e5 scenen samt holdet bag arrangementet. Efter en succesfuld aften var det derfor h\u00e5bet, at man kan g\u00f8re det til en tilbagevendende \u00e5rlig tradition at afholde et Award show Syddjurs. \n\n"}