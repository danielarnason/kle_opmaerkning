{"classes":[{"id":"00.14.00","title":"Borgerbetjening i almindelighed"}],"title":"Syddjurs Kommune indf\u00f8rer lukkedag","text":" Fra den 1. februar lukker borgerservice og kommunens administration for personlige og telefoniske henvendelser om onsdagen. Form\u00e5let med lukkedagen er, at give personalet bedre mulighed for koncentreret og effektiv sagsbehandling n\u00e5r der er lukket, og sikre god borgerservice i \u00e5bningstiden. Med den nye lukkedag f\u00e5r personalet mere tid til de personer, der har behov for ekstra hj\u00e6lp til at h\u00e5ndtere de digitale l\u00f8sninger. Lukkedagen er ogs\u00e5 en udm\u00f8ntning af en budgetbesparelse i budget 2013. \u00c6ndringen af \u00e5bningstiderne g\u00e5r godt i sp\u00e6nd med de forbedrede muligheder for digital selvbetjening, hvor det 1. december 2012 blev obligatorisk at f.eks. flytteanmeldelser, opskrivning i daginstitution og bestilling af sundhedskort skal h\u00e5ndteres digitalt. Det bliver udvidet med markant flere omr\u00e5der i 2013 og i \u00e5rene frem, hvor der indf\u00f8res forbedrede l\u00f8sninger. Hvis man har akut brug for hj\u00e6lp har kommunen en r\u00e6kke n\u00f8dtelefonnumre: G\u00e5 til n\u00f8dtelefoner 7 kommuner i Business Region Aarhus har etableret en f\u00e6lles hotline for selvbetjening om aftenen fra 18.30 til 22 fra s\u00f8ndag til torsdag. P\u00e5 den m\u00e5de er der sket en udvidelse af borgernes mulighed for at f\u00e5 hj\u00e6lp til de digitale l\u00f8sninger. Derudover yder bibliotekerne en stor indsats for at hj\u00e6lpe borgerne p\u00e5 vej n\u00e5r de skal benytte l\u00f8sningerne p\u00e5 bl.a. syddjurs.dk og borger.dk. Borgerservice har startet et intensivt arbejde med at involvere datacentre, dagh\u00f8jskole, folkeoplysningsforbund, ungdomsuddannelser, plejecentre og andre som har mulighed for at deltage i arbejdet med at ruste borgerne til den \u00f8gede digitalisering, der er en samfundsm\u00e6ssig realitet. Der er meget forskellige \u00e5bningstider p\u00e5 r\u00e5dhusene i kommunerne omkring os. Nogen kommuner har l\u00e6ngere \u00e5bningstider, hvorimod andre ogs\u00e5 har reduceret \u00e5bnings- og telefontider. Lukkedagen vil ikke v\u00e6re g\u00e6ldende for planlagte aktiviteter i form af indkaldte m\u00f8der med jobs\u00f8gende o.l. I s\u00e6rlige tilf\u00e6lde, vil det fortsat v\u00e6re muligt for borgeren at lave en aftale om et m\u00f8de udenfor den normale \u00e5bningstid. \u00c6ndringen i \u00e5bningstider g\u00e6lder for kommunens administrationsbygninger i Hornslet, R\u00f8nde og Ebeltoft. \n\n"}