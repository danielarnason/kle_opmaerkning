{"classes":[{"id":"23.15.15","title":"Offentlig Digital Post, fysiske personer"}],"title":"Syddjurs hj\u00e6lper \u00e6ldre med Digital Post","text":" Borgerservice i Syddjurs Kommune g\u00f8r nu en ekstra indsats for at lette overgangen til Digital Post. \u00c6ldre og handicappede tilbydes hj\u00e6lp til tilmelding og fritagelse i eget hjem, og der tilbydes kurser p\u00e5 aktivitetscentre og bosteder. Fra den 1. november 2014 skal alle borgere over 15 \u00e5r bruge Digital Post, n\u00e5r de kommunikerer med det offentlige. I Syddjurs Kommune er der allerede mere end 53% som har en Digital Postkasse. Dermed er vi blandt de 10 kommuner, der har flest tilmeldte. Blandt \u00e6ldre kan der v\u00e6re s\u00e6rlige udfordringer ved overgangen til Digital Post. I samarbejde med \u00e6ldreomr\u00e5det og handicapomr\u00e5det tilbyder borgerservice derfor undervisning i Digital Post og hj\u00e6lp til en eventuel fritagelse. Chef for borgerservice og direktionssekretariatet Brian Slot udtaler: I Syddjurs Kommune vil vi gerne have s\u00e5 mange som muligt p\u00e5 Digital Post. Derfor tilbyder vi hj\u00e6lp til at komme i gang ved en r\u00e6kke arrangementer i borgerservice, p\u00e5 bibliotekerne, aktivitetscentrene for \u00e6ldre og p\u00e5 ungdomsuddannelserne. Samtidig skal det selvf\u00f8lgelig v\u00e6re s\u00e5dan, at hvis man ikke kan, s\u00e5 skal man have hj\u00e6lp til at blive fritaget for Digital Post. Derfor vil vi i samarbejde med \u00e6ldreplejen hj\u00e6lpe \u00e6ldre, der har sv\u00e6rt ved det digitale, b\u00e5de i eget hjem og i \u00e6ldre- og plejeboligerne. Hvis man ikke har en computer eller internet, er handicappet, har sproglige vanskeligheder, ikke kan f\u00e5 NemID eller er hjeml\u00f8s eller udrejst af Danmark, kan man blive fritaget midlertidigt eller permanent for Digital Post. Det kr\u00e6ver, at man m\u00f8der op i Borgerservice eller p\u00e5 biblioteket. For borgere, der har besv\u00e6r med at forlade hjemmet, tilbyder borgerservice ogs\u00e5 hj\u00e6lp i eget hjem til tilmelding og fritagelse samt brugen af Digital Post. \u00c6ldreplejen tager h\u00e5nd om de borgere, der har brug for s\u00e6rlig st\u00f8tte til fritagelse fra Digital Post. Disse borgere vil blive s\u00e6rligt serviceret af Borgerservice. I dag er mere end 40 % af de 85-95 \u00e5rige i Syddjurs Kommune blevet fritaget. Borgerrettede aktiviteter S\u00e6rlige aktiviteter m\u00e5lrettet \u00e6ldre borgere Ugentlige aktiviteter i datastuer og netcafeer p\u00e5 kommunens 8 aktivitetscenter hvor alle \u00e6ldre kan f\u00e5 hj\u00e6lp til Digital Post, NemID o.a. Ugentlige r\u00e5dgivningsdage i forbindelse med dagcentrenes genoptr\u00e6ningsaktiviteter for visiterede borgere. Tilstedev\u00e6relse med stand fra borgerservice ved aktivitetscentrenes \u00e5rlige centervalg. Mulighed for hj\u00e6lp i eget hjem S\u00e6rlige aktiviteter m\u00e5lrettet unge borgere Borgerservice bes\u00f8ger ungdomsuddannelserne med information og hj\u00e6lp til Digital Post og NemID. Der udsendes orienteringsbrev om Digital Post til elever p\u00e5 folke-, fri-, privat- og efterskoler samt deres for\u00e6ldre. Facebook-kampagne om Digital Post m\u00e5lrettet alle 15-24-\u00e5rige i Syddjurs Kommune. S\u00e6rlige aktiviteter m\u00e5lrettet psykisk og fysisk funktionsnedsatte Bost\u00f8tteenhederne yder en aktiv indsats for at hj\u00e6lpe borgerne med at benytte digital post, eller at blive fritaget. Syddjurs Bo- og aktivitetscenter samarbejder med Borgerservice om eventuelle fritagelser for beboere og brugere. Kampagne Den landsd\u00e6kkende kampagne starter den 18. august og i Syddjurs Kommune er der igangsat flere initiativer for at sikre alle en god overgang til obligatorisk Digital Post. Initiativerne er m\u00e5lrettet b\u00e5de IT-st\u00e6rke borgere og de IT-svage borgere i form af: En r\u00e6kke annoncer i lokale aviser vedr\u00f8rende Digital Post og lokale muligheder for at f\u00e5 hj\u00e6lp til og undervisning i Digital Post En r\u00e6kke kurser i brugen af Digital Post og NemID p\u00e5 kommunens biblioteker Information og annoncering p\u00e5 kommunens hjemmeside Information om lokale muligheder for at f\u00e5 hj\u00e6lp til Digital Post via et underretningsbrev sendt til alle, der ikke er tilmeldt Digital Post Information om lokale muligheder for at f\u00e5 hj\u00e6lp til Digital Post gennem netv\u00e6rket af frivillige Digitale Ambassad\u00f8rer samt Kampagneaktiviteter, hvor medarbejder fra borgerservice bes\u00f8ger en r\u00e6kke folkelige arrangementer i kommunen. For yderligere oplysninger kontakt chef for borgerservice og direktionssekretariatet Brian Slot p\u00e5 60 12 38 88 \/ brsl@syddjurs.dk. Henvendelser om konkrete projekter kan ske til projektleder i borgerservice Peter Stougaard Melin p\u00e5 87 53 53 42 \/ pesm@syddjurs.dk. \n\n"}