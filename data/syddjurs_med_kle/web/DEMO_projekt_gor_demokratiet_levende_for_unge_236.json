{"classes":[{"id":"18.01.00","title":"Ungdomsskolens generelle og overordnede forhold i almindelighed"}],"title":"DEMO projekt g\u00f8r demokratiet levende for unge","text":" [DEMO] Projektet - Fra 3.000 elever til 150 elever til 12 elever og tilbage igen Demokrati er ikke kun en styreform, men en livsform, og det er n\u00f8dvendigt at fremtidssikre demokratiet for kommende generationer. Det understreger Valgretskommissionen i sin bet\u00e6nkning om styrkelse af n\u00e6rdemokratiet og ungeinvolveringen i forbindelse med kommunalvalget 2013. I bet\u00e6nkningen opstiller Valgretskommissionen 28 forslag til tiltag for at iv\u00e6rks\u00e6tte nye modeller til inddragelse af unge i n\u00e6rmilj\u00f8et. Syddjurs Kommune har, i t\u00e6t samspil med kommunens folkeskoler, uddannelsesinstitutioner og ungdomsskolen, taget skridtet videre ud fra Valgretskommissionens 28 opstillede forslag, hvilket har resulteret i et nyt\u00e6nkende projekt, som skal skabe grobund for en st\u00f8rre stemmedeltagelse blandt kommunens unge samt underst\u00f8tte den videre udvikling af n\u00e6rdemokratiet og civilsamfunds strategien i Syddjurs Kommune. Projektet har f\u00e5et titlen: DEMO-Projektet . Syddjurs Kommunes DEMO-Projekt er bygget op omkring en tro p\u00e5, at en koordineret tv\u00e6r kommunal indsats og et t\u00e6t samarbejde mellem alle uddannelsesinstitutioner i Syddjurs Kommune kan fremme lysten og motivere de unge til at deltage mere aktivt i udm\u00f8ntningen af en civil samfundsstrategi og de fritids- og skoletilbud kommunens unge dagligt bev\u00e6ger sig i. DEMO-Projektet er designet til at give kommunens unge i alderen 14-20 \u00e5r mulighed for direkte indflydelse p\u00e5 eget fritids- og ungdomsliv. Vi ser derfor projektet som nyt\u00e6nkende og som en fantastisk mulighed for at give kommunens unge en stemme og opn\u00e5 reel indflydelse i Syddjurs Kommune. Syddjurs Kommune oplever, ligesom landets andre kommuner, at valgdeltagelsen blandt unge er bekymrende lav. Ved sidste kommunevalg stemte kun 45 procent af de unge stemmeberettigede, mens den gennemsnitlige valgdeltagelse i kommunen var p\u00e5 66 procent. Det er derfor ingen hemmelighed, at der skal ske noget for at f\u00e5 de unge til at stemme og f\u00e5 \u00f8jnene op for demokratiets muligheder. N\u00e5r det er sagt, s\u00e5 handler DEMO-Projektet ikke kun om at f\u00e5 de unge ned til stemmeboksene, men i lige s\u00e5 h\u00f8j grad, at f\u00e5 de unge til at involvere sig mere i politik og \u00f8ge deres interesse for at v\u00e6re mere aktiv i deres eget n\u00e6re fritids, kultur- og foreningsliv. Det er vigtigt at de unge ogs\u00e5 f\u00f8ler at de er en del af kommunen og at deres tilstedev\u00e6relse og stemme er lige s\u00e5 vigtig som alle andres.. DEMO-Projektet er et 4 \u00e5rigt projekt for folkeskolernes afgangsklasser, ungdomsuddannelsernes f\u00f8rste \u00e5rgange, Heltidsundervisningen og Produktionsskolen i Syddjurs Kommune. Projektet er ligeledes st\u00f8ttet af EU Programmet Aktive Unge og \u00d8-stifternes Fond samt Syddjurs ungdomsskole og Syddjurs Kommune. Projektet best\u00e5r af tre niveauer. Niveau 1 [DEMO] Ugen: Alle involverede skoler og ungdomsuddannelser afholder i uge 45 en f\u00e6lles vedtaget temauge. Temaugen skal handle om demokrati og vigtigheden heraf. Undervisningen varetages af de enkelte skoler og ungdomsuddannelsers respektive l\u00e6rere. DEMO-Ugen er s\u00e5ledes planlagt af l\u00e6rerne selv, og for at sikre en ensartet undervisning undervises der efter et f\u00e6lles materiales\u00e6t ( De 5 ruter i demokratiet ), som blev udarbejdet p\u00e5 en f\u00e6lles inspirationskonference den 29. august 2013. De 5 ruter i demokratiet indeholder 5 inspirationspunkter, som skal danne grundlag for undervisningen p\u00e5 de enkelte skoler i DEMO-Ugen. De 5 punkter er: 1) Historisk perspektiv , som bl.a. kan omhandle om demokratiets opst\u00e5en i fx Gr\u00e6kenland, gamle t\u00e6nkere (Sokrates, Platon m.fl.), Romerriget eller USA s f\u00f8dsel. 2) Parti politik , som bl.a. kan afd\u00e6kke Danmarks partipolitiske landskab og hvad de enkelte partier fx st\u00e5r for. 3) Styreformer , kan indeholde emner som demokrati og diktatur hvad definerer et demokrati og hvorn\u00e5r er der tale om et diktatur. 4) Letex\/ rollespil , kan v\u00e6re en uge hvor de unge omdanner skolen til et samfund, hvor eleverne fx s\u00f8ger jobs og skaber arbejdsformidling og mulighed for egne virksomheder m.m.. 5) Velf\u00e6rdssamfund\/ Den nordiske model: Sundhed, skole\/ uddannelse, skat, ideologi, ideal-model 2013 , et tema hvor der kan arbejdes med at afd\u00e6kke det danske velf\u00e6rdssamfund - Hvad f\u00e5r man for sine skattepenge og hvilket samfund byder fremtiden p\u00e5 i Danmark m.m. I l\u00f8bet af DEMO-Ugen vil Ungdomsskolen i samarbejde med skolerne og ungdomsuddannelserne facilitere en DEMO-Dag p\u00e5 de enkelte skoler. Denne dag skal de unge arbejde m\u00e5lrettet med mulighederne for at f\u00e5 direkte indflydelse p\u00e5 udbuddet af lokale fritidsaktiviteter og andre forhold som p\u00e5virker deres dagligdag i lokalomr\u00e5det. P\u00e5 DEMO-Dagen skal der p\u00e5 hver enkelt skole udarbejdes et id\u00e9katalog med de unges bud p\u00e5, hvad det lokale foreningsliv, ungdomsskolen og andre kulturelle akt\u00f8rer p\u00e5 fritidsomr\u00e5det kunne tilbyde lokalomr\u00e5dets unge det kommende \u00e5r. Der udarbejdes konkrete bud der efter temaugens afslutning kan oms\u00e6ttes direkte til praksis. Det er ogs\u00e5 p\u00e5 DEMO-Dagen at de unge skal v\u00e6lge to elevrepr\u00e6sentanter fra hver klasse (7. klasse til f\u00f8rste \u00e5rgang p\u00e5 div. Ungdomsuddannelser, Heltidsundervisning og Produktionsskole), som skal deltage i DEMO-Campen. P\u00e5 DEMO dagen bliver de unge ligeledes pr\u00e6senteret for DEMO-Campen (Niveau 2) og DEMO-R\u00e5det (Niveau 3). Niveau 2 [DEMO] Campen: DEMO-Campen, som afholdes i uge 46, i umiddelbar forl\u00e6ngelse af DEMO ugen, er en 4 dages camp p\u00e5 Fugls\u00f8centret i Knebel med fokus p\u00e5 demokrati, medborgerskab, civilsamfundsstrategi og etablering af Syddjurs Kommunes DEMO r\u00e5d. DEMO-R\u00e5det v\u00e6lges den sidste dag p\u00e5 campen blandt de valgte ca. 150 elevrepr\u00e6sentanter, som i DEMO-Ugen blev udvalgt til at deltage i DEMO-Campen. De unge skal p\u00e5 campen arbejde i workshops ud fra forskellige metoder, der fremmer demokratisk deltagelse og forst\u00e5elsen for demokratiet spilleregler. Campen afholdes som en blanding af aktive workshops, teambuilding, relevante og provokerende opl\u00e6g af lokale og nationale politikere samt kendte meningsdannere og andre opl\u00e6gsholdere. De unge f\u00e5r mulighed for at m\u00f8de politikerne, stille dem sp\u00f8rgsm\u00e5l og diskutere udvalgte relevante emner og partiernes valgprogrammer. Dette skal v\u00e6re medvirkende til at f\u00e5 de unge til at diskutere og reflektere over eget fritids- og ungdomsliv, eget politiske st\u00e5sted, demokratiske rettigheder og muligheder for indflydelse. Et andet centralt aspekt er, at der gennem DEMO-Campen skabes en samh\u00f8righed blandt de unge p\u00e5 tv\u00e6rs af kommunen, og at der opst\u00e5r mulighed for netv\u00e6rk de unge i mellem. DEMO-Campens sidste fase er at demokratisk valg af 12 repr\u00e6sentanter til Syddjurs Kommunens DEMO-R\u00e5d (Niveau 3). De unge vil blive valgt til DEMO r\u00e5det p\u00e5 baggrund af deres aktive deltagelse, holdninger og engagement under DEMO-Campen samt p\u00e5 baggrund af deres egen individuelle valgkamp der l\u00f8ber campens 4 dage. Niveau 3 [DEMO] R\u00e5det: Som et produkt af DEMO-ugen og DEMO Campen etableres et DEMO-R\u00e5d i Syddjurs Kommune. DEMO-R\u00e5det vil best\u00e5 af 12 unge, som er valgt blandt de 150 deltagere p\u00e5 DEMO-Campen. R\u00e5dets opgave er f\u00f8rst og fremmest at v\u00e6re et uafh\u00e6ngigt r\u00e5d der l\u00f8bende skal i dialog med kommunalbestyrelsen og andre aktive akt\u00f8rer p\u00e5 fritids- kulturomr\u00e5det i sp\u00f8rgsm\u00e5l, der vedr\u00f8rer kommunens unge. DEMO r\u00e5det skal faciliteres af en voksen som kan bygge bro mellem frivillige og kommunale akt\u00f8rer omkring aktiviteter, projekter, og id\u00e9udvikling af kommunens fritids- kulturomr\u00e5de generelt. DEMO-R\u00e5det skal ogs\u00e5 kunne diskutere konkrete ungdomspolitiske tiltag der vedr\u00f8rer unge direkte med Byr\u00e5det. Medlemmerne skal derudover kunne indkaldes som panel, og bruges af lokalpolitikerne til sparring i sp\u00f8rgsm\u00e5l der vedr\u00f8rer unge i Syddjurs Kommune. DEMO r\u00e5det skal have \u00f8konomi stillet til r\u00e5dighed s\u00e5 der aldrig er langt fra tanke til handling. For at skabe drivkraft skal DEMO-R\u00e5det \u00e5rligt st\u00e5 for et arrangement for unge i Syddjurs Kommune. Arrangementet skal v\u00e6re med til at s\u00e6tte fokus p\u00e5 demokrati og medborgerskab. Emnerne kan v\u00e6re: Temaaften med opl\u00e6gsholdere, ungeh\u00f8ring, st\u00f8ttekoncert m.v. Arrangementerne skal prim\u00e6rt b\u00e6res oppe af frivillighedsprincippet, hvor de unges engagement er de b\u00e6rende kr\u00e6fter. DEMO-R\u00e5det skal inspireres til at t\u00e6nke nyt og anderledes og gerne i en international kontekst bl.a. ved inspirationsture og samarbejde med andre akt\u00f8r grupper i ind- og udland. Et s\u00e5dant samarbejde vil altid booste med nye id\u00e9er, man kan tage med hjem og udvikle videre p\u00e5 i egen kommune. Her t\u00e6nkes bl.a. projekter inden for EU-programmet Erasmus+ (tidligere Aktive Unge) og kommunens venskabsbyer, som giver mulighed for l\u00e6ngerevarende samarbejder med unge akt\u00f8rer fra andre lande. Syddjurs Kommune tror p\u00e5, at et projekt som DEMO projektet, hvor der arbejdes s\u00e5 intenst med demokrati, kan v\u00e6re medvirkende til at fremme interessen blandt kommunens unge og samtidig motivere dem til, at blive mere involveret og interesseret i, hvad der sker i deres egen Kommune. Vi tror ligeledes p\u00e5 at DEMO Projektet kan give kommunens unge st\u00f8rre lyst til at medvirke aktivt i nye initiativer p\u00e5 unge-omr\u00e5det, i deres eget n\u00e6rmilj\u00f8 i kommunen og dermed blive mere aktive medspillerne i udm\u00f8ntningen af kommunes civilsamfundsstrategi. Gode initiativer: Et godt praksis eksempel p\u00e5, hvad det vil sige at v\u00e6re aktiv medborger i eget fritidsliv, bygger p\u00e5 et glimrende initiativ fra fire unge studerende fra R\u00f8ndes uddannelsesmilj\u00f8. De fire unge havde ud fra et \u00f8nske om at lave et ungemilj\u00f8 for unge i alderen 16 plus, taget skridtet videre fra \u00f8nske til handling, og har i samarbejde med en lokal erhvervsdrivende og Syddjurs Ungdomsskole \u00e5bnet en ny uddannelsescaf\u00e9 i centrum af R\u00f8nde. Et joint venture hvor frivillighed og erhverv m\u00f8des. Uddannelsescaf\u00e9en havde sin indvielse i slutningen af august m\u00e5ned og kunne kort efter allerede t\u00e6lle over 150 medlemmer. Caf\u00e9en er ledet af en unge-styregruppe fra b\u00e5de R\u00f8nde Gymnasium og fra HHX og Syddjurs Ungdomsskole. Caf\u00e9en skal fungere som et frivilligt arbejdsrum for kommunens unge, hvor frivilligt arbejde opmuntres, og hvor man hj\u00e6lper hinanden. Caf\u00e9en planl\u00e6gger derfor bl.a. lektiecaf\u00e9, hvor en l\u00e6rer, en universitetsstuderende eller bare en medstuderende fra ungdomsuddannelserne hj\u00e6lper til med lektierne. Tema-aftener, vejledning, koncerter og andre kulturelle arrangementer er ogs\u00e5 i de unges tanker. Caf\u00e9en har allerede f\u00e5et en masse positiv opm\u00e6rksomhed fra borgerne i Syddjurs, fra lokale politikere og ikke mindst fra Rotary og Lions, som begge har fulgt og st\u00f8ttet projektet med midler til videreudvikling. Et andet eksempel p\u00e5 de unges vilje og initiativ str\u00e6kker sig til kommunens \u00f8stligste by, Ebeltoft. Her er en gruppe unge sammen med Syddjurs Kommune og Syddjurs Ungdomsskole i gang med at opbygge et nyt alternativt unge-milj\u00f8 i Den Gamle Maltfabrik. Det er et sted, som for det f\u00f8rste er meget \u00f8nsket blandt de \u00e6ldre unge, og s\u00e5 skal det v\u00e6re et sted som skal skabes p\u00e5 de unges pr\u00e6misser. De unge fra 16 \u00e5r og op mangler en aktiv og dynamisk platform for omr\u00e5dets unge. Forhandlingerne omkring projektets lokaler er i gang, og man h\u00e5ber inden l\u00e6nge at de sidste brikker falder p\u00e5 plads, s\u00e5 de unges v\u00e6rk kan blive en realitet. Set ud fra Syddjurs Kommunes Civilsamfundsstrategi, s\u00e5 er det projekter som disse, som er med til at knytte de unge og lokalsamfundet sammen og herved skabe v\u00e6rdier, som demokrati, frivillighed og personlig ansvar. N\u00f8gleordet er i denne sammenh\u00e6ng samfundsengagement. Et engagement, som handler om medborgerskab og f\u00e6lles ansvar. Evaluering og dokumentation: Udover det umiddelbare form\u00e5l at skabe \u00f8get involvering af de unge i n\u00e6rdemokratiet er m\u00e5let med DEMO-Projektet at afpr\u00f8ve en ny konkret metode for inddragelsen af de unge. Det er vores m\u00e5l, at vi gennem DEMO-Projektet f\u00e5r skabt b\u00e5de en st\u00f8rre forst\u00e5else for demokratiet blandt de unge, men i s\u00e6rdeleshed et st\u00f8rre engagement blandt de unge til aktivt at udvikle ungemilj\u00f8erne i kommunen. Vi f\u00f8lger derfor projektet igennem hele perioden med b\u00e5de sp\u00f8rgeskemaer blandt de unge, og ved l\u00f8bende dokumentation af de igangsatte aktiviteter. Vi h\u00e5ber ved projektets afslutning at kunne dokumentere en effekt af projektet og denne m\u00e5de at involvere de unge p\u00e5. Yderligere info omkring [DEMO] Projektet, kontakt: Anders Stenumgaard Lind Ungdomsskoleleder Tlf. 6012 3901 Email: asl@syddjurs.dk Involverede skoler og uddannelsesinstitutioner: Hornslet Skole M\u00f8rke Skole \u00c5dalsskolen Ebeltoft Skolen Rosmus Skole Kolind Centralskole Syddjurs Friskole Mols Skolen Heltidsundervisningen 10. klasse centeret R\u00f8nde Gymnasium Handelsskolen Produktionsskolen Marienhoffskolen Ryomg\u00e5rd Realskole R\u00f8nde skole Syddjurs Ungdomsskole Politikere til panel\/ partipolitisk debat [DEMO] Campen tirsdag 12. november 2013 kl. 20.30-22.00: Byr\u00e5ds Politikere: Radikale Venstre Mogens Frederiksen Venstre Claus Wistoft Social Demokratiet Jesper Mathiesen Dansk Folkeparti Per Dalgaard Liberal Alliance Per Ziedler Folketings Politikere: Social Demokratiet Leif Lahn Jensen Venstre Anne Mette Winther \n\n"}