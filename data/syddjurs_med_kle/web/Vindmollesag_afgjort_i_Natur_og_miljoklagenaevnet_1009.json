{"classes":[{"id":"01.02.05","title":"Lokalplanl\u00e6gning"}],"title":"Vindm\u00f8llesag afgjort i Natur- og milj\u00f8klagen\u00e6vnet","text":" Natur- og milj\u00f8klagen\u00e6vnet \u00f8nsker ikke at genoptage klagesag over placering af tre vindm\u00f8ller ved Skaf\u00f8g\u00e5rd Gods. Dermed bortfalder Byr\u00e5dets tidligere beslutning fra 2010 om at give tilladelse til placering af 3 vindm\u00f8ller via lokalplan, kommuneplantill\u00e6g og med tilh\u00f8rende VVM-redeg\u00f8relse. Borgmester Claus Wistoft udtaler: - Vi tager Natur- og milj\u00f8klagen\u00e6vnets afg\u00f8relse til efterretning, selvom vi er noget forundrede over den praksis som f\u00f8lger af afg\u00f8relsen. Nu vil vi redeg\u00f8re for forl\u00f8bet og afg\u00f8relsen p\u00e5 de kommende udvalgsm\u00f8der. Der vil vi dr\u00f8fte sagen politisk og vurdere om en fornyet planl\u00e6gning skal s\u00e6ttes i gang. Sagens baggrund: Syddjurs Kommune vedtog den 16. december 2010 forslag til lokalplan 348 \u2013 tre vindm\u00f8ller ved Skaf\u00f8g\u00e5rd Gods \u2013 og forslag til Kommuneplantill\u00e6g nr. 12 med tilh\u00f8rende VVM-redeg\u00f8relse og milj\u00f8rapport. Kommunen gav efterf\u00f8lgende i september 2012 VVM-tilladelse til etablering af de tre vindm\u00f8ller samtidig med at projektet blev \u00e6ndret til en mindre m\u00f8lletype, men med samme placering. To borgere p\u00e5klagede kommunens beslutning til Natur- og milj\u00f8klagen\u00e6vnet, som den 2. december 2013 afgjorde, at Syddjurs Kommunes VVM-redeg\u00f8relse af vindm\u00f8lleprojektet ikke var fyldestg\u00f8rende. Det var s\u00e5ledes klagen\u00e6vnets opfattelse, at milj\u00f8redeg\u00f8relsen var mangelfuld for s\u00e5 vidt ang\u00e5r beskrivelsen af skade og forstyrrelse af naturbeskyttede arter af flagermus i projektomr\u00e5det. Syddjurs Kommune anmodede efterf\u00f8lgende Natur- og milj\u00f8klagen\u00e6vnet om at genoptage klagesagen, fordi det var kommunens opfattelse at klagen\u00e6vnets afg\u00f8relse byggede p\u00e5 et forkert grundlag fordi problemstillingen omkring flagemus var tilstr\u00e6kkeligt belyst i milj\u00f8rapporten. \n\n"}