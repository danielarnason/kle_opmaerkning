{"classes":[{"id":"05.09.00","title":"Parkering i almindelighed"}],"title":"Bekendtg\u00f8relse om standsning, parkering og parkeringsregler","text":" Standsning og parkering I medf\u00f8r af f\u00e6rdselsloven (lov nr. 1100 af 8. november 2006 med senere \u00e6ndringer) 92, stk. 1 og 92 C, stk. 4 fasts\u00e6tter Syddjurs Kommune herved - med samtykke af politidirekt\u00f8ren i \u00d8stjyllands politikreds - f\u00f8lgende nedenfor. I 1-7 anf\u00f8rte f\u00e6rdselsm\u00e6ssige supplerende bestemmelser om standsning og parkering i Syddjurs Kommune indenfor de med byzonetavler afgr\u00e6nsede t\u00e6ttere bebyggede omr\u00e5der: 1 Ved parkeringsplads forst\u00e5s i denne bekendtg\u00f8relse ikke alene de med parkeringstavler afm\u00e6rkede pladser, men tillige andre steder, hvor der ved striber, s\u00f8m eller afvigende bel\u00e6gning er afm\u00e6rket parkeringsbane eller parkeringsb\u00e5se. 2 K\u00f8ret\u00f8jer m\u00e5 p\u00e5 parkeringspladser uden tidsbegr\u00e6nsning ikke uden vejmyndighedens tilladelse parkeres ud over 7 dage. 3 Det er forbudt at standse eller parkere - helt eller delvist - p\u00e5 fortove og torvepladser, medmindre der ved afm\u00e6rkning p\u00e5 stedet er tilkendegivet, at en s\u00e5dan parkering kan finde sted. 4 Biler, hvis tilladte totalv\u00e6gt overstiger 3.500kg (lastbiler, busser og lignende) samt p\u00e5h\u00e6ngsk\u00f8ret\u00f8jer med en totalv\u00e6gt over 750 kg m\u00e5 ikke parkeres mere end 4 timer: 1. p\u00e5 veje i boligomr\u00e5der eller p\u00e5 andre veje og pladser, hvor der forefindes beboelse inden for en afstand af 100m. medmindre der findes s\u00e6rligt afm\u00e6rkede pladser for s\u00e5danne k\u00f8ret\u00f8jer, og 2. p\u00e5 veje, hvor der i henhold til f\u00e6rdselslovens bestemmelser ved skiltning er fastsat en h\u00f8jere tilladt hastighed end den i byzoneomr\u00e5det g\u00e6ldende. stk. 2 P\u00e5h\u00e6ngsredskaber, frakoblede p\u00e5h\u00e6ngsvogne og s\u00e6ttevogne, herunder trailere, havarerede eller ubrugbare k\u00f8ret\u00f8jer eller lignende m\u00e5 ikke parkeres over 12 timer. stk. 3 Parkering af campingvogne er kun tilladt i 48 timer, medmindre der findes s\u00e6rligt afm\u00e6rkede pladser for s\u00e5danne k\u00f8ret\u00f8jer. 5 De s\u00e6rlige begr\u00e6nsninger for f\u00e6rdselen, standsning og parkering, der fremg\u00e5r af f\u00e6rdselstavler eller p\u00e5 anden m\u00e5de er markeret, \u00e6ndres ikke ved foranst\u00e5ende. 6 P\u00e5 vej, hvor der er etableret en tidsbegr\u00e6nset parkering, er k\u00f8ret\u00f8jer, forsynet med en af kommune udstedt gyldig tilladelse til omr\u00e5det, fritaget for tidsbegr\u00e6nsningen. Tilladelsen skal anbringes umiddelbart indenfor forruden eller en af ford\u00f8rens ruder, og den skal tydeligt kunne l\u00e6ses udefra. 7 Ved overtr\u00e6delse af denne bekendtg\u00f8relse p\u00e5l\u00e6gges der afgift i medf\u00f8r af f\u00e6rdselslovens 121, stk. 1. Parkeringskontrol Det bekendtg\u00f8res herved, at Justitsministeriet - efter forslag fra politidirekt\u00f8ren i \u00d8stjyllands politikreds samt Syddjurs Kommune - i medf\u00f8r af f\u00e6rdselsloven (lov nr. 287 af 10. juni 1976 med senere \u00e6ndringer) 122 A har truffet en beslutning som anf\u00f8rt nedenfor i 8: 8 I syddjurs Kommune varetages parkeringskontrollen af Syddjurs Kommune efter de bestemmelser, som er fastsat i f\u00e6rdselslovgivningen. Bekendtg\u00f8relsen tr\u00e6der i kraft den 01. juni 2007. Carsten Bech J\u00f8rgen Illum udvalgsformand politidirekt\u00f8r Natur, Teknik og Milj\u00f8 \n\n"}