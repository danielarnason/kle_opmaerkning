{"classes":[{"id":"01.02.05","title":"Lokalplanl\u00e6gning"}],"title":"Natur- og Milj\u00f8klagen\u00e6vnet: Asylcenteret i S\u00f8ndergade 43 kr\u00e6vede en ny lokalplan","text":" Natur- og Milj\u00f8klagen\u00e6vnet har givet en r\u00e6kke borgere i S\u00f8ndergade i Ebeltoft medhold i at brugen af det tidligere vandrerhjem til asylcenter kr\u00e6vede en ny lokalplan. Udl\u00e6ndingestyrelsen har allerede meddelt at asylcentrene i Ebeltoft lukker af andre grunde, men borgmester Claus Wistoft tager alligevel afg\u00f8relsen til efterretning. Det tidligere vandrerhjem i Ebeltoft p\u00e5 S\u00f8ndergade 43 \u00e5bnede som asylcenter i april 2013 efter en mindre ombygning. Vandrerhjemmet havde da st\u00e5et ubrugt og til salg i en periode. Bygningen blev lejet ud til Udl\u00e6ndingestyrelsen for et \u00e5r ad gangen. Syddjurs Kommune mente ikke at brugen som asylcenter gav anledning til at lave en ny lokalplan. Det var kommunens opfattelse at anvendelsen som asylcenter mindede tilstr\u00e6kkeligt om et vandrerhjem, da begge blev anvendt til midlertidig overnatning. Natur- og Milj\u00f8klagen\u00e6vnet har dog i deres fortolkning af lokalplanen lagt v\u00e6gt p\u00e5, at asyls\u00f8gere har l\u00e6ngere ophold og at brugen derfor kr\u00e6ver en ny lokalplan. Borgmester Claus Wistoft udtaler: - Vi tager naturligvis afg\u00f8relsen til efterretning. Da vi oprindeligt valgte at leje ud til Udl\u00e6ndingestyrelsen var b\u00e5de vores planafdeling og vores jurister overbeviste om, at vi overholdt lokalplanen. Der m\u00e5 vi bare erkende at Natur- og Milj\u00f8klagen\u00e6vnet har en mere restriktiv fortolkning af lokalplanen. Nu er sagen jo afsluttet ved at Udl\u00e6ndingestyrelsen ikke l\u00e6ngere har behov for bygningerne, men jeg vil gerne beklage at sagens forl\u00f8b har givet anledning til s\u00e5 meget uro. Bygningerne p\u00e5 S\u00f8ndergade 43 er fortsat til salg og kommunen vil overveje, om der er behov for en ny lokalplan for omr\u00e5det, for at bygningerne kan s\u00e6lges til andre form\u00e5l end vandrerhjem. \n\n"}