{"classes":[{"id":"29.21.00","title":"Genoptr\u00e6ning og fysioterapi efter sundhedsloven i almindelighed"}],"title":"Hjerne- og Talehuset","text":" Genoptr\u00e6ningen og taletr\u00e6ningen forg\u00e5r i Hjerne- og Talehuset, som er beliggende i Tirstrup. Hjerne- og Talehuset har specialiseret sig indenfor neurorehabilitering, og er videncenter indenfor hjerneskadeomr\u00e5det i Syddjurs Kommune. I Hjerne- og Talehuset er der ansat ergo- og fysioterapeuter og talep\u00e6dagog med specialviden og erfaring indenfor de principper, der er g\u00e6ldende for rehabilitering og genoptr\u00e6ning af borgere med erhvervet hjer-neskade. Der tages udgangspunkt i det hele menneske, og der arbejdes ud fra en neuro-p\u00e6dagogisk tankegang. Form\u00e5l Form\u00e5let med et forl\u00f8b i Hjerne- og Talehuset er, at du f\u00e5r redskaber til at genskabe evnerne til at mestre hverdagen og deltage aktivt i familieliv og arbejdsliv med st\u00f8rst mulig selvhjulpenhed og livskvalitet. Du vil modtage en m\u00e5lrettet og tv\u00e6rfaglig genoptr\u00e6ning og taletr\u00e6ning, s\u00e5: Du f\u00e5r den st\u00f8tte, struktur og vejledning, der er brug for, s\u00e5 hverdagen kan fungere s\u00e5 optimalt som muligt. Du igen kan klare dig i din egen bolig Du genvinder tidligere funktioner Du igen kan deltage i sociale aktiviteter Du helt eller delvist kan varetage tidligere dagligdags opgaver Du igen kan bruge dine sproglige og talem\u00e6ssige f\u00e6rdigheder Du kommer til at arbejde med din evne til at kommunikere, tr\u00e6ffe valg og handle, s\u00e5 du opn\u00e5r st\u00f8rst mulig indsigt og indflydelse p\u00e5 egne livsvilk\u00e5r. Du kan f\u00e5 afklaret dit fremtidige behov for hj\u00e6lp, hj\u00e6lpemidler og boform Hvis det ikke er muligt at genvinde den tidligere funktionsevne, rettes genoptr\u00e6ningsindsatsen mod at op\u00f8ve alternative strategier og l\u00f8sninger for at opn\u00e5 en tilfredsstillende hverdag. Forl\u00f8bet i Hjerne- og Talehuset Genoptr\u00e6ningen tilrettel\u00e6gges som individuelle forl\u00f8b eller som forl\u00f8b p\u00e5 et mindre hold, s\u00e5 du ogs\u00e5 har mulighed for at m\u00f8de andre i samme situation. Tilbuddet sammens\u00e6ttes ofte som en kombination af begge dele. Hvis der er behov for hjemmetr\u00e6ning, planl\u00e6gges det individuelt. Genoptr\u00e6ningen kan foreg\u00e5 i lokalerne i Hjerne- og Talehuset, udend\u00f8rs, i hjemmet eller n\u00e6rmilj\u00f8et. Tilbuddet er bygget op omkring 7 indsatsomr\u00e5der: Kognitiv genoptr\u00e6ning Fysisk genoptr\u00e6ning Hjemmetr\u00e6ning Genoptr\u00e6ning af sproglige og talem\u00e6ssige f\u00e6rdigheder ved talep\u00e6dagog Kommunikationstr\u00e6ning v. ergoterapeut og talep\u00e6dagog Hj\u00e6lpemidler Evt. virksomhedsbes\u00f8g og ergonomi Tv\u00e6rfaglige teams Til hvert forl\u00f8b tilknyttes et tv\u00e6rfagligt team af ergoterapeut, fysioterapeut og talep\u00e6dagog, som vil v\u00e6re ansvarlig for planl\u00e6gningen af dit forl\u00f8b. Gennem en t\u00e6t dialog finder du sammen med teamet frem til de m\u00e5l og den indsats, som passer til dig. Forl\u00f8bet indledes med tv\u00e6rfaglige unders\u00f8gelser og tests, som vil danne baggrund for den handleplan, som udarbejdes til dig. Under forl\u00f8bet er der t\u00e6t samarbejde med relevante interne og eksterne samarbejdspartnere. Forl\u00f8bet afsluttes med en samtale, hvor der laves en plan for det videre forl\u00f8b sammen med dig, evt. p\u00e5r\u00f8rende og andre relevante parter. Varighed af et forl\u00f8b Forl\u00f8bets varighed kan variere og bliver givet efter en individuel vurdering af dit behov. Varigheden af et forl\u00f8b kan ligge p\u00e5 mellem 2-12 uger, og der er l\u00f8bende optag p\u00e5 tilbuddet. Pris Genoptr\u00e6ningstilbuddet er gratis. Transport Som udgangspunkt skal du selv s\u00f8rge for transport til tilbuddet, men der er mulighed for at blive visiteret til k\u00f8rsel, hvis du ikke er i stand til at k\u00f8re eller benytte offentlige transportmidler. Der er mulighed for at s\u00f8ge befordringsgodtg\u00f8relse til ambulant genoptr\u00e6ning efter Sundhedsloven 140. \n\n"}