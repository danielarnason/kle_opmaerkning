{"classes":[{"id":"00.15.10","title":"Overordnet administrativ styring og ledelse"}],"title":"Jesper Hosbond Jensen ny kommunaldirekt\u00f8r ","text":" Direkt\u00f8r for besk\u00e6ftigelses-, social- og sundhedsomr\u00e5derne i Thisted Kommune Jesper Hosbond Jensen bliver ny kommunaldirekt\u00f8r i Syddjurs Kommune fra den 1. februar 2014. Jesper Hosbond Jensen er 44 \u00e5r og har mange \u00e5rs ledelseserfaring fra det offentlige. Siden 2010 har han v\u00e6ret direkt\u00f8r i Thisted Kommune med ansvaret for besk\u00e6ftigelses-, social- og sundhedsomr\u00e5derne samt kultur, erhverv, uddannelse, borgerservice samt stabene HR-personaleservice samt Center for \u00d8konomi og analyse. Kommende borgmester Claus Wistoft udtaler: - Jeg er rigtig glad for, at vi nu har fundet en erfaren og h\u00f8jt kvalificeret person til stillingen som kommunaldirekt\u00f8r. Jesper Hosbond Jensen har den rette strategiske forst\u00e5else for udviklingen af vores organisation og har samtidig vist evnen til budgetdisciplin. Jeg ser frem til et godt samarbejde mellem byr\u00e5det og den nye direktion med Jesper Hosbond Jensen i spidsen. F\u00f8r Thisted Kommune har Jesper Hosbond Jensen desuden v\u00e6re kontorchef i Forsvaret samt arbejdsmarkedschef i Ikast Kommune. Jesper Hosbond Jensen er gift og har to teenage b\u00f8rn. Han er oprindeligt uddannet i statskundskab fra Aalborg Universitet, hvor han ogs\u00e5 har v\u00e6ret Ph.d.-studerende og undervist. Syddjurs Kommune modtog 23 ans\u00f8gninger til stillingen og 7 blev indkaldt til f\u00f8rste samtale, og herefter 3 i sidste samtalerunde. \n\n"}