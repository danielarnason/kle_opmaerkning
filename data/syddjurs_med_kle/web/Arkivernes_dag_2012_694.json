{"classes":[{"id":"19.02.00","title":"Arkiver i almindelighed"}],"title":"Arkivernes dag 2012","text":" I 2010 blev ASK (Arkivsamvirket i Syddjurs Kommune) etableret af 7 lokalarkiver p\u00e5 Djursland. Arkiverne er hver is\u00e6r sp\u00e6kket med interessant materiale, historier om lokalsamfundene og ikke mindst de personer der har boet og levet her. Form\u00e5let er den sp\u00e6ndende vidensdeling der ligger lige for i et samvirke, som \u00e5bner for muligheder for at drage nytte af hinandens erfaringer. Samtidig er der fordele og rationaler ved at koordinere indk\u00f8b og uddannelse. Arkiverne og Syddjurs Kommune har fire samvirkem\u00f8der om \u00e5ret og for at f\u00e5 mest muligt ud af at sl\u00e5 ressourcerne sammen varetager ASK ogs\u00e5 det f\u00e6lles medlemskab af SLA (Sammenslutningen af Lokalhistoriske Arkiver). Det havde l\u00e6nge, flere steder, v\u00e6ret et \u00f8nske at kunne digitalisere arkivernes billeder og dokumenter. Syddjurs Kommune vurderede at f\u00f8rste skridt i digitaliseringsprocessen, var at samtlige arkiver kom p\u00e5 lige fod, i hvert fald i forhold til bassalt IT udstyr. Det var et m\u00e5l at alle havde samme udgangspunkt ved digitaliseringsprojektets start. LAG Djursland fik en ASK f\u00e6llesans\u00f8gning om tilskud til indk\u00f8b af IT-udstyr og arkiveringsprogrammet ARKIBAS samt undervisningsforl\u00f8b. Heldigvis kunne LAG Djursland se potentialerne i digitaliseringsprojektet, og omkring sommeren 2011, var der installeret udstyr p\u00e5 samtlige arkiver. Derp\u00e5 kunne konsulent fra Museum \u00d8stjylland, Tina Knudsen Jensen, begynde at instruere i brugen af ARKIBAS og journalisering. Alle arkiver kom hurtigt i gang med registreringen, og der er allerede nu investeret rigtig mange frivilligtimer i projektet, som begynder at tage form selv om digitaliseringsprojektet forventes afsluttet i for\u00e5ret 2013 vil der fortsat v\u00e6re behov for fuld fokus p\u00e5 udvikling af de digitale muligheder. Syddjurs kommune f\u00f8lger j\u00e6vnligt op p\u00e5 processen med till\u00e6gskurser og temadage. Arkiverne ser hele vejen rundt ASK som et godt fagligt tiltag, hvor arkiverne i mellem kan drage nytte af hinandens erfaringer. Noget som allerede nu, og p\u00e5 sigt, vil v\u00e6re en fordel for Arkivernes fremtid, borgernes s\u00f8gemuligheder og for kommunen. Formanden for Udvalget for Plan, Udvikling og Kultur Jesper Mathiesen udtaler i den forbindelse: Jeg gl\u00e6der mig meget over projektet, og h\u00e5ber at borgerne i Syddjurs og mange andre steder vil f\u00e5 stor gl\u00e6de af de digitale arkiver og s\u00f8gemuligheder, som giver nye og uanede muligheder for at blive klogere p\u00e5 lokalsamfundet og dets historie. Med dette initiativ \u00e5bner vi den digitale motorvej til kulturarven. Digitaliseringen med st\u00f8tte fra LAG Djursland forventes afsluttet til april 2013. Men digitaliseringen vil forts\u00e6tte, s\u00e5 alle materialerne bliver tilg\u00e6ngelige for alle uanset opholdssted. De digitale arkiver \u00e5bner op for mange nye muligheder, da den lokale forankring kan dyrkes - ogs\u00e5 udenfor lokalegnens geografiske rammer. Arkivernes Dag 2012 2. l\u00f8rdag i november er hvert \u00e5r Arkivernes Dag. Her \u00e5bner Danmarks stads-, kommune- og egnsarkiver d\u00f8rene for alle interesserede. Kom og bliv klogere p\u00e5 dit lokalsamfund og dets historie. Se de mange sp\u00e6ndende arkivalier i form af kort, billeder og dokumenter fra fortiden. M\u00e5ske har vi ogs\u00e5 en historie om dit hus, din familie eller de, der var her f\u00f8r dig? Udover at vise lokalarkivet frem, vil vi ogs\u00e5 benytte dagen til at komme i snak med lokale medborgere, der kunne have lyst til at g\u00e5 ind i arbejdet med at indsamle, registrere og bevare vores lokale kulturarv. Arkivernes Dag er en god tilbagevendende lejlighed til at g\u00f8re n\u00e6romr\u00e5det opm\u00e6rksom p\u00e5, at vi alle har mulighed for at bidrage til at bevare kulturminderne for eftertiden. I h\u00e5b om et stort fremm\u00f8de og med h\u00e5bet om at I vil v\u00e6re med til at brede budskabet om Arkivernes dag. Se yderligere information om ASK arkivernes \u00e5bningstider p\u00e5 Arkivdagens annoncering i lokalpressen. \n\n"}