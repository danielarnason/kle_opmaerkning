{"classes":[{"id":"20.07.11","title":"Musikskolekoncerter og -arrangementer"}],"title":"Shanghai Akademiet klar med ny forestilling \u2013 denne gang i Ebeltoft","text":" Mange taler om det \u2013 alle bruger det og Shanghai Akademiet fra Syddjurs Musikskole udtrykker det kunstnerisk: BODYTALK! Kroppens sprog. Glasmuseet i Ebeltoft \u00e5bnede lige f\u00f8r p\u00e5ske en stor international udstilling med navnet BodyTalk. Anerkendte glaskunstnere fra 20 lande giver deres bud p\u00e5 krop og k\u00f8n. Inspireret af den udstilling og i samarbejde med Glasmuseet opf\u00f8rer Shanghai Akademiet, Syddjurs Musikskole og Syddjurs Ungdomsskoles talentlinie, deres \u00e5rlige teaterkoncert. Den kommer i \u00e5r til at foreg\u00e5 i et cirkustelt ved siden af Glasmuseet og spiller ialt 5 gange. Forestillingen har samme navn som udstillingen, nemlig BodyTalk - unge kroppe i dans, sang og spil, unge kroppe, der gennem musik, sang og dans fort\u00e6ller historier. Midlertidig flytning til Horisonten Expo I perioden op til koncerterne flytter Syddjurs Musikskoles administration til Horisonten i Ebeltoft. \u201cVi \u00f8nsker at f\u00f8lge opstilling af telt, lys, lyd og pr\u00f8ver s\u00e5 t\u00e6t som muligt og og vil desuden gerne byde folk velkommen til at komme forbi og f\u00e5 en\u00a0 snak om Musikskolen og de muligheder, den tilbyder\u201d, siger musikskoleleder Christen Frost. Der er tilmeldingsfrist til musikskolen 1. juni. Samtidigt vil der blive billetsalg til forestillingerne. Shanghai Akademiet Shanghai Akademiet har nu eksisteret i 11 \u00e5r og best\u00e5r af 35 unge mellem 12 og 18 \u00e5r. Hvert \u00e5r afholdes en optagelsespr\u00f8ve, hvor unge talenter fra Syddjurs k\u00e6mper for en plads i Akademiet, der best\u00e5r af 4 linier, nemlig den klassiske, den rytmiske, danselinien og sangerne. Casper fra den klassiske linie siger med et smil: \u201cAt v\u00e6re i Shanghai Akademiet gir\u2019 mig et frirum, hvor jeg kan bruge mit talent og blive udfordret sammen med en masse andre unge \u2013 det er fedt!\u201d Optagelsespr\u00f8ve til Shanghai Akademiet finder sted torsdag den 5. juni (Grundlovsdag) p\u00e5 hhv. R\u00f8nde Skole og Kulturhotellet. Der er informationsm\u00f8de om akademiet mandag den 2. juni kl. 19 p\u00e5 Kulturhotellet. Sidste h\u00e5nd p\u00e5 v\u00e6rket Og lige nu bliver der sunget, danset, spillet \u2013 simpelthen \u00f8vet, for at pudse forestillingen af til premieren den 25. maj. Der spilles ialt 5 forestillinger 25. \u2013 27. maj. Billetsalg p\u00e5 tlf. 29 10 24 91 eller www.shanghaiakademiet.dk. \n\n"}