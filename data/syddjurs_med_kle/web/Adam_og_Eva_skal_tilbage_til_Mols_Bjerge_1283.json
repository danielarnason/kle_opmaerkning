{"classes":[{"id":"01.05.09","title":"Beskyttelse af plante- og dyrearter"}],"title":"Adam og Eva skal tilbage til Mols Bjerge","text":" I Syddjurs kommune er vi s\u00e5 heldige at have den r\u00f8dlistede hyldeg\u00f8geurt, Dactylorhiza sambucina , i Eneb\u00e6rstykket nord\u00f8st for Bogens S\u00f8. De 2 ha som Eneb\u00e6rstykket udg\u00f8r, er s\u00e5 vidt vides, det sidste sted planten findes i Jylland. Foto: NatureEyes Hyldeg\u00f8geurten er en lille kraftig orkid\u00e9, der kan blive 10 til 30 cm h\u00f8j. Den blomstrer med en hyldeblomstagtig duft fra begyndelsen af maj m\u00e5ned - omkring samtidig med, at g\u00f8gen ankommer. Det er duften og blomstringstidspunktet, der har givet planten navnet hyldeg\u00f8geurt . Planten kaldes desuden Adam og Eva , da dens blomster findes i to farvevarianter en gul og en r\u00f8d. Hyldeg\u00f8geurten vokser p\u00e5 hedebakker og \u00e5bne overdrev. Derfor har den tidligere kunnet trives i Mols Bjerge; men efterh\u00e5nden som de \u00e5bne overdrev er vokset til i eneb\u00e6r, n\u00e5le- og l\u00f8vtr\u00e6er er hyldeg\u00f8geurten forsvundet. Da plantens fr\u00f8 stadig findes i jorden, hvor de er klar til at spire, har Syddjurs Kommune og lodsejerne i Eneb\u00e6rstykket stadig mulighed og pligt til at g\u00f8re noget for at f\u00e5 Adam og Eva tilbage til Mols Bjerge. Lodsejerne i omr\u00e5det er derfor i samarbejde med Syddjurs Kommune - g\u00e5et i gang med at rydde arealet for eneb\u00e6r, n\u00e5le- og l\u00f8vtr\u00e6er. Udvalget for natur, teknik og milj\u00f8 forest\u00e5r alle udgifter til rydningen, for som formanden for udvalget, Carsten Bech, sagde i et indslag om rydningen p\u00e5 TV2 \u00d8stjylland d. 16.5.2007: Mangfoldigheden i naturen kan vi n\u00e6sten ikke s\u00e6tte h\u00f8jt nok . Hvis du vil vide mere om hyldeg\u00f8geurten, kan du bes\u00f8ge disse hjemmesider: http:\/\/www.naturstyrelsen.dk\/Naturbeskyttelse\/Artsleksikon\/Planter\/Froeplanter\/Blomsterplanter\/Hylde_Goegeurt \/ \n\n"}