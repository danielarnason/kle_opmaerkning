{"classes":[{"id":"28.09.00","title":"Dagtilbud til b\u00f8rn indtil skolestart i almindelighed"}],"title":"Hvorfor v\u00e6lge dagpleje","text":" Vi arbejder ud fra de faglige lovgivningsm\u00e6ssige krav der stilles til dagtilbud og anvender faglige redskaber, som l\u00e6replaner, b\u00f8rnemilj\u00f8vurderinger og kvalitetsm\u00e5linger. Dagplejep\u00e6dagogen f\u00f8lger dit barns udvikling, trivsel og tilbyder faglig sparring til dagplejeren. Dagplejep\u00e6dagogen er jeres og kommunens garanti for den p\u00e6dagogiske kvalitet. Dagplejens styrke ligger i det hjemlige milj\u00f8 som karakteriseres ved det n\u00e6re, det t\u00e6tte, det varme og trygge. Det er et lille og roligt milj\u00f8, hvor der skabes relationer til 4 b\u00f8rn og en t\u00e6t f\u00f8lelsesm\u00e6ssig kontakt til en voksen. Det er den samme voksne der varetager dit barns behov i l\u00f8bet af dagen, hvilket er med til at give det lille barn en tryg og overskuelig hverdag som skaber grundlag for leg og l\u00e6ring. Vi v\u00e6gter at skabe rum for forskellighed og mangfoldighed og arbejder ud fra en anerkendende tilgang. Den enkelte dagplejer har ud fra overordnede rammer en udstrakt grad af selvorganisering, hun planl\u00e6gger selv dagen med udgangspunkt i b\u00f8rnenes behov udvikling og trivsel. Det skaber en god udnyttelse af den enkelte dagplejers ressourcer, s\u00e5ledes at vi tilgodeser det enkelte barns individuelle behov i videst mulige omfang. \n\n"}