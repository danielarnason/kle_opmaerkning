{"classes":[{"id":"29.15.04","title":"Tandpleje for b\u00f8rn og unge under 18 \u00e5r"}],"title":"Visitation","text":" Er der forhold der kr\u00e6ver yderligere vurdering af en specialtandl\u00e6ge, f\u00e5r dit barn en tid til det, n\u00e5r en af specialtandl\u00e6gerne kommer ud p\u00e5 den lokale klinik. N\u00e5r specialtandl\u00e6gen har vurderet forholdene f\u00e5r dit barn en skrivelse med hjem. Her kan du se, hvad der er vurderet vedr\u00f8rende tandstillingen. Hvis der er behov for nogen form for behandling, vil du blive bedt om at kontakte den lokale tandklinik for yderligere information. Hvem f\u00e5r et tilbud om tandregulering? Reglerne for hvem der kan visiteres til kommunalt betalt tandregulering er fastsat i Sundhedsstyrelsens bekendtg\u00f8relse nr. 179 om tandpleje af 28.2.2012 Kommunens specialtandl\u00e6ger visiterer efter disse kriterier. Bem\u00e6rk at kosmetisk behandling ikke er en offentlig opgave hvis man takker nej til et tilbud fremsat p\u00e5 det biologisk bedste tidspunkt, vil man ikke senere kunne f\u00e5 et nyt tilbud til en mere omkostningstung behandling. Tilbud om tandregulering vil kun blive givet, hvis det vurderes til gavn for dit barn. Der er derfor forhold, som skal v\u00e6re i orden, for at tilbud kan gives: Mundhygiejnen skal v\u00e6re god, da kombinationen af b\u00f8jle og mangelfuld mundhygiejne kan give skader p\u00e5 t\u00e6nder og tandk\u00f8d. Interesse for og evne til at gennemf\u00f8re en behandling skal v\u00e6re til stede. Det kr\u00e6ver samarbejde at gennemf\u00f8re en tandreguleringsbehandling. F\u00f8r I takker ja til at modtage en tandreguleringsbehandling, er det derfor vigtigt, at I hjemme har talt grundigt igennem, om der er tilstr\u00e6kkelig interesse for behandlingen. En behandling, der m\u00e5 afbrydes i utide p\u00e5 grund af d\u00e5rlig mundhygiejne eller manglende samarbejde, kan nemlig stille dit barn d\u00e5rligere end ingen behandling. En afbrudt behandling vil ikke blive genoptaget p\u00e5 et senere tidspunkt. F\u00e5r I tilbudt en tandregulering er den vederlagsfri, men I skal selv s\u00f8rge for transport til og fra R\u00f8nde. \n\n"}