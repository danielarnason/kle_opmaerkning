{"classes":[{"id":"01.05.09","title":"Beskyttelse af plante- og dyrearter"}],"title":"Mygblomst","text":" Mygblomst ( Liparis loeselii ) - foto NatureEyes Kendetegn og biologi Mygblomst er en lille orkide, der med sine beskedne gr\u00f8nne farver ikke syner af meget. Den vokser p\u00e5 enge og i moser med kalkrigt, moderat n\u00e6ringsrigt vand, de s\u00e5kaldte ekstremrigk\u00e6r. Den bliver kun op til 20 cm h\u00f8j, og da den kun har 2 blade, der oven i k\u00f8bet str\u00e6kker sig op langs st\u00e6nglen, er det just ikke en art, der breder sig og holder andre arter nede. Tilbagegang - \u00e5rsager Tv\u00e6rtimod er bestanden g\u00e5et meget st\u00e6rkt tilbage, og der findes i dag kun p\u00e5 omkring 10-15 lokaliteter p\u00e5 landsplan. \u00c5rsagen er, at engene og moserne ikke l\u00e6ngere bliver gr\u00e6sset eller sl\u00e5et, men til geng\u00e6ld er blevet g\u00f8dsket, opdyrket og dr\u00e6net stort set overalt. De er derfor forsvundet eller groet til i h\u00f8je urter og kulturgr\u00e6sser, der p\u00e5 kort tid udkonkurrerer de sm\u00e5 lyskr\u00e6vende arter som mygblomst og andre orkideer. Forekomster i kommunen I Jylland er der i dag kun kendt 4 bestande. I Syddjurs Kommune findes en bestand p\u00e5 ca. 180 individer i Tvedk\u00e6ret \u00f8st for Tved Kirke. De fleste individer vokser ikke godt nok til at s\u00e6tte fr\u00f8, og den vokser kun i den lille del af k\u00e6ret, der ikke er tilgroet i butblomstret siv og andre h\u00f8je planter. Plejetiltag K\u00e6ret har i en r\u00e6kke \u00e5r hverken v\u00e6ret sl\u00e5et eller gr\u00e6sset, men kommunen har sl\u00e5et h\u00f8 og ryddet pilekrat siden 2008. Dette har betydet en bestandsfremgang for mygblomst p\u00e5 lokaliteten. Da Tved K\u00e6r er udpeget som Natura 2000 omr\u00e5de, vil der fortsat skulle laves naturpleje i k\u00e6ret de kommende \u00e5r. \n\n"}