{"classes":[{"id":"88.00.00","title":"Kommunens indk\u00f8b og udbud i almindelighed"}],"title":"EU udbud af vintertjeneste i Syddjurs Kommune","text":" N\u00e6rv\u00e6rende udbud er g\u00e6ldende for udf\u00f8relse af k\u00f8rsel i vintertjenesten p\u00e5 dele af Syddjurs Kommunes veje med lastbiler, traktorer med vogn, traktorer med plov samt p\u00e5 stier og fortove med mindre traktorer\/redskabsb\u00e6rere. Der \u00f8nskes ikke tilbud p\u00e5 \u00f8vrige maskintyper. Ordregiver leverer salt, evt. saltlage og evt. grus til anvendelse i entrepriserne. Spredere og plove stilles til r\u00e5dighed p\u00e5 udvalgte entrepriser. K\u00f8rslen udbydes i 28 entrepriser: 4 entrepriser med lastbiler til glatf\u00f8rebek\u00e6mpelse og snerydning p\u00e5 k\u00f8rebaner. Hver af de 4 entrepriser omfatter: - 1 lastbil til k\u00f8rsel med ordregivers saltspreder og sneplov og - 1 lastbil til k\u00f8rsel med ordregivers sneplov. 6 entrepriser med traktorer med egen vogn til k\u00f8rsel p\u00e5 k\u00f8rebaner med ordregivers spredere og sneplove. Sideordnede tilbud med lastbil i stedet for traktor kan afgives i henhold til udbudsmaterialet. 13 entrepriser med traktorer til k\u00f8rsel p\u00e5 k\u00f8rebaner med egne sneplove. 5 entrepriser med traktorer eller redskabsb\u00e6rer til k\u00f8rsel p\u00e5 stier og fortove med egen spreder, sneplov og kost. Udbuddet vedr\u00f8rer k\u00f8rsel i fire vinterperioder: 2014\/2015, 2015\/2016, 2016\/2017 og 2017\/2018 med mulighed for forl\u00e6ngelse i op til yderligere 2 x 1 vinters\u00e6son. En vinters\u00e6son defineres fra 15\/9 til 30\/4 det efterf\u00f8lgende \u00e5r. Beredskabsperioden (perioden hvor leverand\u00f8ren skal st\u00e5 til r\u00e5dighed for k\u00f8rsel i vintertjenesten) defineres fra 15\/10 til 15\/4 det efterf\u00f8lgende \u00e5r. Tilbudsgiver skal levere og montere alle i udbudsmaterialet kr\u00e6vede beslag, frontplader, stik m.m. p\u00e5 de tilbudte k\u00f8ret\u00f8jer, for korrekt montering af udstyr. S\u00e5fremt tilbudsgiver skifter k\u00f8ret\u00f8j i kontraktperioden, afholder tilbudsgiver alle omkostninger ved fornyet tilpasning. S\u00e5fremt tilbudsgiver skifter k\u00f8ret\u00f8j i eventuelle forl\u00e6ngelser af kontraktperioden, afholder tilbudsgiveren ligeledes alle omkostninger ved fornyet tilpasning. Orienterings- og sp\u00f8rgem\u00f8de afholdes onsdag den 28. maj 2014, kl. 13.30 hos Syddjurs Kommune, Natur og Vejservice, Lerbakken 21, F\u00f8lle, 8410 R\u00f8nde. Tilbudsgiver kan derudover skriftligt stille sp\u00f8rgsm\u00e5l til udbudsmaterialet og udbudsforretningen i \u00f8vrigt. Sp\u00f8rgsm\u00e5l, der fremsendes senest den 5. juni 2014 kl. 12.00, vil blive besvaret senest den 9. juni 2014. Sp\u00f8rgsm\u00e5l, der frems\u00e6ttes efter den 5. juni 2014 kl. 12.00, vil blive besvaret, s\u00e5fremt det er muligt at besvare disse senest den 6. juni 2014. Sp\u00f8rgsm\u00e5l skal stilles skriftligt til: COWI A\/S, Ane Tofteg\u00e5rd Grosmann pr. mail p\u00e5: ATG@COWI.DK Skriftlige sp\u00f8rgsm\u00e5l, svar og eventuelle rettelser vil blive anonymiseret og vil blive offentliggjort som rettelsesbreve samme sted som udbudsmaterialet. Tilbud skal indsendes elektronisk pr. mail til COWI A\/S, Ane Tofteg\u00e5rd Grosmann, ATG@COWI.DK , senest mandag den 16. juni 2014, kl. 12.00. Der vil ikke v\u00e6re mulighed for at overv\u00e6re \u00e5bningen af indkomne tilbud. Der henvises i \u00f8vrigt til udbudsbekendtg\u00f8relsen offentliggjort med nummeret 2014\/S 086-150504 p\u00e5 http:\/\/ted.europa.eu\/TED\/main\/HomePage.do . \n\n"}