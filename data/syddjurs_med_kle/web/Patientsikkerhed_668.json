{"classes":[{"id":"29.09.15","title":"Patientsikkerhed"}],"title":"Patientsikkerhed","text":" Det danske sundhedsv\u00e6sen behandler dagligt flere tusinde mennesker. For langt de fleste borgere betyder behandlingen at de f\u00e5r det bedre. Men nogle gange sker der fejl eller h\u00e6ndelser i en behandling der ikke har v\u00e6ret tilsigtet, og patienter bliver skadet eller udsat for en risiko for skade. Sundhedsv\u00e6snet vil gerne have kendskab til s\u00e5danne h\u00e6ndelser og fejl, s\u00e5 vi kan l\u00e6re af dem og forebygge at andre bliver udsat for det samme. Et vigtigt redskab i dette arbejde er derfor, at borger eller p\u00e5r\u00f8rende nu har mulighed for at rapportere s\u00e5danne utilsigtede h\u00e6ndelser. Du eller dine p\u00e5r\u00f8rende kan hj\u00e6lpe sundhedsv\u00e6snet i dette arbejde ved at rapportere utilsigtede h\u00e6ndelser til DanskPatientSikkerhedsDatabase (DPSD) via www.dpsd.dk Her kan du ogs\u00e5 finde informationsfolder til patienter og p\u00e5r\u00f8rende. Hvad er en utilsigtet h\u00e6ndelse En rettesnor for at genkende en utilsigtet h\u00e6ndelse er tanken eller f\u00f8lelsen: Det her gik ikke som forventet. H\u00e6ndelsen bet\u00f8d at man kom til skade eller var i risiko for at blive skadet. Det m\u00e5 ikke ske igen. En utilsigtet h\u00e6ndelse kan for eksempel v\u00e6re, at du: F\u00e5r forkert dosis medicin fordi der er sket en fejl I forbindelse med genoptr\u00e6ning falder og br\u00e6kker armen F\u00e5r en forsinket behandling fordi blodpr\u00f8verne er blevet v\u00e6k Bliver glemt p\u00e5 et toilet fordi der er sket misforst\u00e5elser F\u00e5r noget medicin som du ikke kan t\u00e5le F\u00e5r forsinket behandling fordi recept p\u00e5 l\u00e6gemiddel ikke er n\u00e5et frem til rette modtager Er udskrevet fra sygehuset men f\u00e5r ikke bes\u00f8g af hjemmesygeplejen som aftalt fordi der er sket et brist i kommunikationen F\u00e5r trukket den forkerte tand ud ved tandl\u00e6gen Efter en f\u00f8dsel ikke f\u00e5r bes\u00f8g af sundhedsplejersken som aftalt, fordi der er sket et brist i kommunikationen mellem sygehuset og kommunen Hvem kan rapportere Du kan som patient eller p\u00e5r\u00f8rende rapportere en utilsigtet h\u00e6ndelse. En utilsigtet h\u00e6ndelse kan rapporteres anonymt, men ofte kan det v\u00e6re en fordel, at du skriver navn eller telefonnummer p\u00e5 rapporten. Har du ikke angivet navn, telefonnummer eller e-mail, har vi ikke mulighed for at kontakte dig ved behov for eventuelle uddybende sp\u00f8rgsm\u00e5l i forbindelse en afd\u00e6kning af h\u00e6ndelsesforl\u00f8bet. Alt sundhedspersonale og personale der handler p\u00e5 sundhedspersonalets vegne, har ogs\u00e5 pligt til at rapportere de utilsigtede h\u00e6ndelser som de bliver bekendt med i deres daglige arbejde. Ordningen omfatter derfor ogs\u00e5 personale ansat ved sygehuse, praktiserende l\u00e6ger, apoteket, Falck, sociale institutioner og kommunalt sundhedspersonale. Hvad kan rapporteres Du kan som patient eller p\u00e5r\u00f8rende rapportere utilsigtede h\u00e6ndelser der er sket p\u00e5 sygehuset, p\u00e5 plejehjem, i hjemmeplejen, ved sundhedsplejen, hos den praktiserende l\u00e6ge, hos tandl\u00e6gen, ved genoptr\u00e6ningen eller alle andre steder i sundhedsv\u00e6senet. Det er ligegyldigt om der er tale om en behandling hos det offentlige eller hos private. Hvad sker der med din rapportering Via www.dpsd.dk bliver din rapport sendt til den region, kommune eller privathospital, hvor h\u00e6ndelsen fandt sted. Kun de ansvarlige for rapporteringssystemet kan se din rapport. Rapporterer du s\u00e5ledes en utilsigtet h\u00e6ndelse vedr\u00f8rende eksempelvis den kommunale sundhedspleje eller hjemmepleje vil den blive sendt til Syddjurs Kommune som vil foretage sagsbehandlingen. Sagsbehandleren vil unders\u00f8ge: Hvad der er sket Hvordan det kunne ske Hvordan kan det undg\u00e5s i fremtiden Syddjurs Kommune sender efter endt sagsbehandling din rapport i anonymiseret form til Patientombuddet. I Syddjurs Kommune vil din rapport blive genstand for en intern iv\u00e6rks\u00e6ttelse af tiltag, der kan forbedre patientsikkerheden. Det kan f.eks. v\u00e6re \u00e6ndrede interne arbejdsgange eller \u00e6ndrede kommunikationsveje. Du f\u00e5r ikke svar tilbage p\u00e5, hvad der er sket af \u00e6ndringer ud fra netop din rapport, men Patientombuddet der indsamler og formidler viden p\u00e5 baggrund af h\u00e6ndelser fra hele landet, iv\u00e6rks\u00e6tter nationale tiltag p\u00e5 baggrund af disse. Disse tiltag kan findes p\u00e5 www.dpsd.dk . Rapportering af utilsigtede h\u00e6ndelser er ikke en klage, s\u00e5 n\u00e5r du rapporterer en utilsigtet h\u00e6ndelse via www.dpsd.dk indgiver du alts\u00e5 ikke en klage. \u00d8nsker du at indgive klage, kan du henvende dig til den institution klagen vedr\u00f8rer. Klager over den sundhedsfaglige virksomhed i det danske sundhedsv\u00e6sen og klager vedr\u00f8rende patientrettigheder kan indgives til Patientombuddet. Endvidere kan klager over afg\u00f8relser fra de lokale psykiatriske patientklagen\u00e6vn vedr\u00f8rende tvangsbehandling m.m. indgives til Patientombuddet. Du finder klageskemaer p\u00e5 www.patientombuddet.dk . N\u00e5r du klager, f\u00e5r du vurderet om der har v\u00e6ret svigt i behandlingen, eller om dine rettigheder som patient ikke er blevet efterlevet. P\u00e5 www.patientforsikringen.dk kan du l\u00e6se om hvordan du kan s\u00f8ge erstatning for en skade. \n\n"}