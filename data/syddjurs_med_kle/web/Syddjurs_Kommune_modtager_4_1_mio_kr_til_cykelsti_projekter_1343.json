{"classes":[{"id":"05.01.00","title":"Offentlige veje i almindelighed"}],"title":"Syddjurs Kommune modtager 4,1 mio. kr. til cykelsti-projekter","text":" Syddjurs Kommune ans\u00f8gte i marts m\u00e5ned om puljemidler i forbindelse med anl\u00e6gning af cykelstier mellem Rosmus Skole og Balle samt mellem Rodskov og Ugelb\u00f8lle. Som en del af den nye trafikaftale for 2014 modtager Syddjurs Kommune 4,1 mio. kr. som tilskud til projekterne. Indenfor n\u00e6rmeste fremtid vil man kunne cykle til Rosmus Skole fra Balle s\u00e5vel som cykle fra Rodskov til Ugelb\u00f8lle. Syddjurs Kommunes veludbyggede stinet udvides med to nye cykelstier. Form\u00e5let med en cykelsti fra Balle til Rosmus Skole er ikke blot at skabe en sikker skole-vej til og fra skolen men ogs\u00e5 til og fra det nybygget b\u00f8rnehus og den nye sportshal ved Rosmus Skole. En cykelsti mellem Rodskov og Ugelb\u00f8lle vil g\u00f8re det muligt at benytte cykelsti p\u00e5 hele ruten mellem Ebeltoft, R\u00f8nde og Hornslet, hvor flere tusinde af indbyggerne i kommunen bor. Stien vil ydermere skabe cykelforbindelse fra disse byer og til Aarhus via den sti, der vil blive etableret fra efter\u00e5ret mellem Hornslet og Aarhus. Veje- og ejendomschef ved Syddjurs Kommune Arne Gynther udtaler: - Vi er glade for, at vores ans\u00f8gning om puljemidler hos Transportministeriet har givet gevinst. At modtage 4,1 mio. kr. til en udvidelse af vores cykelsti-net i Syddjurs Kommune medvirker ikke kun til trafikm\u00e6ssigt at skabe mere sikkerhed for borgerne men ogs\u00e5 at give endnu bedre grobund for en aktiv cykelkultur. En cykelsti mellem Balle og Rosmus Skole vil motivere b\u00e5de elever og ansatte til at tage cyklen. Cykelstien mellem Rodskov og Ugelb\u00f8lle vil derudover \u00f8ge antallet af lokale cyklister til Ugelb\u00f8lle Friskole og cykelturister til Nationalpark Mols Bjerge. Projektet omfatter flg.: En 2,8 km. dobbeltrettet cykelsti mellem Rosmus Skole og Balle. (Stien vil l\u00f8be langs Nyballevej mellem S\u00f8ndervang og Bispemosevej og langs Bispemosevej fra Nyballevej og Rosmus Skole) 3 km. dobbeltrettet cykelsti mellem Rodskov og Ugelb\u00f8lle. (Mellem Ryomvej og Rodskovvej) Tunnel under Nyballevej Lukning for gennemk\u00f8rsel p\u00e5 B\u00e6kkevej i Rosmus og derved etablering af sti p\u00e5 dele af B\u00e6kkevej i Rosmus Krydsningshelle p\u00e5 Lunbakkevej ved Kalkv\u00e6rksvej St\u00f8tten fra cykelpuljen d\u00e6kker 40% af omkostningerne ved projektet. En egenfinansiering p\u00e5 de sidste 60% er medtaget i opl\u00e6gget for budget for 2015 og 2016. Man forventer en igangs\u00e6ttelse af projekterne i for\u00e5ret 2015. Indtil da afventer man politisk beslutning om kommunens egenfinansiering samt den konkrete planl\u00e6gning og projektering af projekterne. Som ved projektet mellem Hornslet og L\u00f8gten vil der blive oprettet lokale f\u00f8lgegrupper, der skal underst\u00f8tte kommunen i planl\u00e6gningsfasen. Den lokale f\u00f8lgegruppe forventes at best\u00e5 af medlemmer fra de relevante skoler, distriktsr\u00e5d og \u00f8vrige interessenter. Tidligere har statens cykelpulje medfinansieret cykelsti projekter p\u00e5 Mols, ved Hornslet Skole og det igangv\u00e6rende projekt mellem Hornslet og L\u00f8gten. For yderligere oplysninger kontakt Peter Sandell p\u00e5 telefon 87 53 51 12 \/ 23 36 57 04 eller via mail psc@syddjurs.dk \n\n"}