{"classes":[{"id":"82.09.01","title":"Energibesparende foranstaltninger, kommunens ejendomme og lokaler"}],"title":"Syddjurs Kommune og NRGi indg\u00e5r klimapartnerskab","text":" Mandag den 19. november underskriver Syddjurs Kommune og NRGi en klimapartnerskabsaftale. Parterne m\u00f8des p\u00e5 \u00c5dalsskolen p\u00e5 Djursland, hvor klimaforbedringer allerede er i fuld gang. Klimapartnerskabsaftalen mellem Syddjurs Kommune og NRGi indeb\u00e6rer en f\u00e6lles vision om at bidrage til et sundt og fremtidssikret milj\u00f8. Fokus ligger p\u00e5 energibesparende tiltag i kommunen, og NRGi har en bred palet af kompetencer og viden inden for netop det felt. - Klimapartnerskabsaftalen mellem NRGi og Syddjurs Kommune s\u00e6tter rammerne for et banebrydende samarbejde om klima og energi. Sammen vil vi identificere konkrete energi- og milj\u00f8besparende projekter som kan opfylde kommunens vision p\u00e5 klimaomr\u00e5det, siger Kirstine Bille, borgmester i Syddjurs Kommune. NRGi ser frem til samarbejdet med kommunen og dens borgere, et samarbejde der allerede er godt i gang. - Med klimasamarbejdet h\u00e5ber jeg, at vi f\u00e5r et fortsat godt samarbejde om energibesparelser, udbygning af vedvarende energi og udbredelse af f\u00e6lles lokale varmel\u00f8sninger. Jeg h\u00e5ber, at det i l\u00f8bet af f\u00e5 \u00e5r kan opg\u00f8res at CO 2 -belastningen falder fra kommunes egne bygninger, fra erhvervslivet og borgere i kommunen. Syddjurs Kommune og NRGi har allerede afholdt et par velbes\u00f8gte solcellem\u00f8der, som viser, at borgerne har stor interesse for vedvarende energi, fort\u00e6ller S\u00f8ren Egge Rasmussen, bestyrelsesformand i NRGi. Fokus p\u00e5 belysning NRGi og Syddjurs samarbejder blandt andet om et belysningsprojekt i kommunen, hvor belysningsarmaturer trinvis udskiftes rundt om i kommunen. - Form\u00e5let er at nedbringe energiforbruget og milj\u00f8belastningen, herunder CO2-udledningen, fra blandt andet vejbelysning. Ud fra br\u00e6ndetiden i Syddjurs Kommune samt antallet af de armaturer som skal skiftes, vil der kunne opn\u00e5s en besparelse p\u00e5 cirka 600.000 kWh pr. \u00e5r n\u00e5r alle armaturer er skiftet. Udskiftningen betyder b\u00e5de, at vi kan spare 70-80 procent p\u00e5 energiforbruget, og derudover s\u00e5 f\u00e5r vi nye armaturer, der holder i mange \u00e5r, og derfor ikke skal repareres s\u00e5 ofte, fort\u00e6ller Arne Gynther, afdelingsleder, Veje og Trafik. M\u00c5L: S\u00e6nke Syddjurs Kommunes CO2-udledning med 2 procent om \u00e5ret frem til 2025. Syddjurs Kommune er blandt de kommuner, der har den laveste CO 2 -udledning pr. borger. Syddjurs Kommune vil reducere sit eget energiforbrug og CO 2 -udledning p\u00e5 lige fod med sine borgere og erhvervsliv. Syddjurs Kommune vil skabe rammer for \u00f8get anvendelse af vedvarende energi i kommunen. Syddjurs Kommune \u00f8nsker med sin klimaindsats at skabe gode vilk\u00e5r for v\u00e6kst for kommunens erhvervsliv og samtidig skabe v\u00e6rdi for kommunens borgere. \n\n"}