{"classes":[{"id":"01.06.00","title":"Geografiske informationssystemer i almindelighed"}],"title":"Adresser og GPS","text":" Vis din adresse. En rigtig adressering er vigtig, ikke kun for\u00a0postbuddet. N\u00e5r uheldet er ude,\u00a0g\u00e6lder det om\u00a0at ambulancen, politiet eller brandv\u00e6senet hurtigt og sikkert kan finde den rigtige adresse. Det er dit ansvar som ejer af en ejendom at ops\u00e6tte et tydeligt og synligt husnummerskilt, som passer med den adresse kommunen har fastsat. Det er kommunen der fasts\u00e6tter og \u00e6ndrer adresser, s\u00e5 det er her du skal henvende dig, hvis du har sp\u00f8rgsm\u00e5l vedr\u00f8rende en adresse. L\u00e6s mere om \"Synlige adresser\" hos Ministeriet for By, Bolig og Landdistrikter. L\u00e6s mere om \"Adresser\" \u00a0 hos Ministeriet for By, Bolig og Landdistrikter. Hj\u00e6lp min GPS kan ikke finde vej. Mange kontakter kommunen, fordi de har besv\u00e6r med at finde en vej eller en adresse p\u00e5 deres GPS. Bem\u00e6rk at dette typisk skyldes forhold, som kommunen ikke er herre over. Alle landets kommuner ajourf\u00f8rer l\u00f8bende adressedata i Den Offentlige Informationsserver, www.ois.dk . en statslig database med ejendomsdata, som administreres af Erhvervs- og Byggestyrelsen. Her har de private kortfirmaer mulighed for at indhente de n\u00f8dvendige oplysninger for at blive opdateret. Som supplement hertil indsamler firmaerne selv oplysninger vha. m\u00e5lebiler, der registrerer nye vejstr\u00e6kninger og andre \u00e6ndringer p\u00e5 vejnettet, og indberetninger fra brugere. Hvis du oplever fejl i en rutebeskrivelse eller en GPS-navigering, kan fejlene indberettes via en on-line rapportering til de 2 st\u00f8rste leverand\u00f8rer af GPS-data: Navteq\u00a0\u00a0\u00a0 (Garmin GPS m.fl.) : http:\/\/mapreporter.navteq.com Teleatlas\u00a0 (TomTom GPS m.fl.): http:\/\/mapinsight.teleatlas.com\/mapfeedback\/index.php Der kan jo ogs\u00e5 navigeres vha. diverse kortsider p\u00e5 nettet, og her er det muligt ofte at indberette fejl direkte.\u00a0Oplever man fejl i Google Maps, kan de ind rapporteres direkte p\u00e5 Google Maps, hvor der i nederste hj\u00f8rne er angivet teksten \u2019Rapporter et problem\u2019. Tilsvarende er der p\u00e5 Kraks kortside \u2019Indsend rettelse\/kommentar\u2019 og p\u00e5 Bing Maps \u2019Feedback\u2019. Man kan i ovenn\u00e6vnte l\u00f8sninger f\u00f8lge med i fremdriften p\u00e5 den ind rapporterede fejl. Men v\u00e6r opm\u00e6rksom p\u00e5, at fordi en fejl er rettet hos kortfirmaet kan der g\u00e5 rigtig lang tid f\u00f8r den 'sl\u00e5r' igennem p\u00e5 den GPS, der sidder ude i bilerne, idet det kr\u00e6ver en opdatering af GPS'ens kort. \n\n"}