{"classes":[{"id":"85.13.00","title":"Grundlaget for digitalisering i almindelighed"}],"title":"Syddjurs udvikler nyt open source software til at sortere kommunens post automatisk","text":" Syddjurs Kommune indscanner i forvejen n\u00e6sten al fysisk post s\u00e5 det sorteres og fordeles elektronisk til sagsbehandling i kommunen. Nu har Syddjurs Kommune indf\u00f8rt en ny IT l\u00f8sning som automatisk sorterer og fordeler den indscannede fysiske post. Postmodtagelsen i Syddjurs Kommune har tidligere brugt store ressourcer p\u00e5 at \u00e5bne breve, l\u00e6se henvendelser, vurdere hvor de skal hen og endeligt videresende dem. Det tager lang tid at h\u00e5ndtere et brev og med 40.000 breve om \u00e5ret har borgerservice arbejdet h\u00e5rdt op at finde en automatisering af arbejdet. Syddjurs Kommune har siden 2007 selv scannet posten, men fra 2014 er opgaven overg\u00e5et til Data Scanning A\/S og som noget nyt sorterer de ogs\u00e5 posten automatisk. Sorteringen sker ved hj\u00e6lp af en ny IT l\u00f8sning som kommunen selv har udviklet. Afdelingsleder for Digitalisering, Jon Badstue Pedersen udtaler: - Da vi scannede vores post selv, brugte vi meget energi p\u00e5 at skabe en systematik som sikrede, at posten blev sendt til de rigtige afdelinger. Det n\u00e6ste naturlige skridt var derfor at se, om vi kunne udvikle en IT l\u00f8sning som gjorde det automatisk. Og takket v\u00e6ret et godt samarbejde med Data Scanning A\/S, Halibut Aps og vores egne IT udviklere har vi nu et v\u00e6rkt\u00f8j som ovenik\u00f8bet er frit tilg\u00e6ngeligt og gratis for andre kommuner. Den nye IT l\u00f8sning hedder OS2kle, opkaldt efter det tv\u00e6rkommunale open source netv\u00e6rk OS2 og navnet p\u00e5 det nummersystem som definerer de kommunale opgaver, KLE eller KL Emneord. L\u00f8sningen fungerer ved at kombinere scannede ord fra breve med de kerneord som er knyttet til opgave numrene i KLE. Det betyder at ord som garage og ans\u00f8gning automatisk sender brevet videre til Team Byggeri. Afdelingsleder for Borgerservice, Torben S\u00f8rensen uddyber: - En digital sortering vil aldrig v\u00e6re fejlfri, men det er den manuelle behandling heller ikke. Vi har kun v\u00e6ret i gang i et par m\u00e5neder og IT l\u00f8sningen sorterer allerede over 70% automatisk, og vi oplever ikke flere fejl end tidligere. Med finpudsningen i de n\u00e6ste m\u00e5neder forventer vi, at succesraten vil stige yderligere. N\u00e6ste skridt for den automatiske sortering af henvendelser er, at l\u00f8sningen skal st\u00e5 for at sortere, distribuere og journalisere indg\u00e5ende mails, selvbetjeningsblanketter og digital post fra Borger.dk og Virk.dk. \n\n"}