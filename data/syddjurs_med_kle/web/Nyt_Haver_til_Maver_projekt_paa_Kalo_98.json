{"classes":[{"id":"17.00.00","title":"Folkeskoleundervisning i almindelighed"}],"title":"Nyt Haver til Maver projekt p\u00e5 Kal\u00f8","text":" Sundhedshuset i Ebeltoft, Kal\u00f8 \u00d8kologisk Landbrugsskole, Naturcenter Syddjurs og tre skoler i Syddjurs er g\u00e5et sammen om at etablere et Haver til Maver-projekt. \u00a0 Konceptet Haver til Maver blev udviklet i 2006 af Aarstiderne og g\u00e5r kort fortalt ud p\u00e5, at der p\u00e5 et stykke jord udl\u00e6gges mindre k\u00f8kkenhaver, hvor skoleklasser f\u00e5r deres eget jordlod og passer deres egen have over en s\u00e6son. En skoleklasse tager af sted sammen med deres l\u00e6rer, mens de i selve haven undervises af enten en gartner, naturvejleder eller kok. Det er meningen, at d\u00e9 observationer og d\u00e9n viden, eleverne h\u00f8ster i haven, tages med hjem til klassev\u00e6relset og bruges aktivt i undervisningen. P\u00e5 denne m\u00e5de integreres tiden i skolehaven i selve undervisningen og bliver en del af en bred helhed. I haven anl\u00e6gger eleverne selv deres have, de s\u00e5r selv fr\u00f8ene, de luger selv (ogs\u00e5 i ferier!), de h\u00f8ster selv \u2013 og de spiser selv deres egne afgr\u00f8der, som de sammen med en kok tilbereder i udek\u00f8kkenet beliggende ved haven. \u00a0 Form\u00e5let med projektet er at l\u00e6re elever fra 0.-6. klassetrin i Syddjurs Kommune noget om jord, vand, lys, \u00f8kologi, omtanke, sundhed, fremtid og livskvalitet gennem dyrkning af egne r\u00e5varer og madlavning. Undervejs styrkes b\u00f8rnenes sociale og personlige kompetencer, de f\u00e5r stimuleret deres sanser samt l\u00e6rer at v\u00e6re i, udforske og forholde sig til naturen.\u00a0 I Haver til Maver \u2013 Kal\u00f8 er der \u201dh\u00f8jt til loftet\u201d, og projektet vil bidrage med nye frilufts- og naturoplevelser i Syddjurs Kommune. Ydermere skabes der nye rammer for undervisning i det fri for kommunens skoleelever.\u00a0 Haver til Maver sundhedsfremmer alts\u00e5 b\u00f8rn p\u00e5 den lange bane gennem mere udeliv og madlavning. \u00a0 Et stykke \u00f8kologisk landbrugsjord beliggende p\u00e5 Kal\u00f8 \u00d8kologisk Landbrugsskole stilles til r\u00e5dighed til projektet. Jordstykket ligger natursk\u00f8nt op til skov og ca. 500 m fra vandkanten, hvilket tilbyder optimale muligheder for udend\u00f8rsundervisning. Udover tiden i selve haven vil eleverne f\u00e5 mulighed for at boltre sig p\u00e5 omr\u00e5det ved Kal\u00f8 \u00d8kologisk Landbrugsskole. Eleverne vil desuden igennem undervisningen i Haver til Maver \u2013 Kal\u00f8 kunne opleve historiefort\u00e6llinger om lokalegnen og om den egnsspecifikke natur ved Kal\u00f8 Vig-omr\u00e5det.\u00a0\u00a0\u00a0 \u00a0 Den sp\u00e6de finansiering bag projektet er p\u00e5 plads, og der s\u00f8ges fortsat midler gennem fonde til projektet. Der g\u00f8res ogs\u00e5 h\u00e5b om, at nogen, ved at l\u00e6se denne pressemeddelelse, skulle f\u00e5 interessere for at st\u00f8tte projektet \u00f8konomisk i endeligt at komme op og st\u00e5!\u00a0 \u00a0 Haver til Maver \u2013 Kal\u00f8 er skr\u00e6ddersyet som et element i den nye skolereform. Her skal nemlig skabes l\u00e6ringsmilj\u00f8er, hvor det b\u00e5de er godt at v\u00e6re og godt at l\u00e6re; og hvor eleverne b\u00e5de opn\u00e5r en h\u00f8j faglighed og samtidig l\u00e6rer at mestre de alsidige kompetencer, som den nye reform \u00f8nsker styrket. Skolehaver bakkes ogs\u00e5 op af b\u00e5de undervisnings- og f\u00f8devareministeren: http:\/\/www.folkeskolen.dk\/536894\/ministerier-vil-have-opskriften-paa-skolehaver . \u00a0 Det er m\u00e5let, at flere skoler i kommunen p\u00e5 sigt skal involveres, og hvis man som skole er interesseret i at deltage, er man meget velkommen til at tage kontakt! \u00a0 Du kan f\u00e5 meget mere at vide om Haver til Maver p\u00e5 www.havertilmaver.dk ,\u00a0 https:\/\/www.facebook.com\/pages\/HAVER-TIL-MAVER\/231034770361 og http:\/\/www.madbio.com\/channel\/469128\/aarstiderne-haver-til-maver . \u00a0 Er du interesseret i at l\u00e6se den detaljerede projektbeskrivelse, eller for yderligere information, s\u00e5 kontakt Sundhedshuset, sundhedskonsulent Sara Cox p\u00e5 30 60 44 93\/ skco@syddjurs.dk .\u00a0 \n\n"}