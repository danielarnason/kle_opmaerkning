{"classes":[{"id":"27.54.08","title":"Aktivitets- og samv\u00e6rstilbud (v\u00e6resteder, daghjem m.v.)"}],"title":"Aktivitetstilbuddet Skovly","text":" Velkommen til Skovly Vi holder til p\u00e5 en bondeg\u00e5rd i Termestrup i ly af skoven. Vores huskat ligger og spinder i sin kurv i kantinen. Ude p\u00e5 g\u00e5rdspladsen presser vi \u00e6blesaft under kastanjen og ved s\u00f8ens bred er b\u00e5let ved at blive t\u00e6ndt. Snart syder pandekagerne og popcornene popper. Fra skoven skriger r\u00e5gerne og nogen vender tilbage fra en g\u00e5tur. I drivhuset dufter de gule og r\u00f8de cherrytomater af sol og lokker os indenfor i al slags vejr. Her tager vi forskud p\u00e5 for\u00e5ret og str\u00e6kker sensommeren lang. Ingen kan undv\u00e6res P\u00e5 Skovly er der mange arbejdsopgaver, der skal klares. Vi driver g\u00e5rden sammen. Passer dyrene. H\u00f8ster gr\u00f8ntsager. Laver mad. Alle er vigtige og bidrager med det, de er bedst til. Dejlige smil, underholdende hestespring p\u00e5 g\u00e5rdspladsen, holde i h\u00e5nd, fylde piller p\u00e5 fyret, s\u00e5 vi kan holde varmen, lytte, skr\u00e6lle guler\u00f8dder til frokosten, t\u00e6mme kaniner, servere urtethe, f\u00e6lde tr\u00e6er og samle \u00e6g er lige vigtige for at Skovly er Skovly. Vi ku ogs\u00e5 lige.... Skovly forandrer sig hele tiden. Vi er mange forskellige mennesker med hver vores geniale indfald og behov for noget meningsfyldt at give os til. N\u00e5r der er brug for nye arbejdsopgaver og aktiviteter, vokser de frem. Os fra Skovly gi r h\u00e5nd Alle er \u00f8nskede og ventede. Derfor kigger vi hinanden i \u00f8jnene, siger god morgen og giver h\u00e5nd hver dag. Til alle. Eller siger god morgen p\u00e5 en anden m\u00e5de, hvis det er bedre den dag. Her behandler vi alle ens nemlig forskelligt Grupperne Alle, der arbejder p\u00e5 Skovly, h\u00f8rer til i en gruppe:. Hj\u00f8rnet V\u00e6restedet Udsigten Landbrugsgruppen Hestegruppen Skovhj\u00e6lpere Gruppen er basen. Det er her, vi m\u00f8des om morgenen og snakker om dagen. Hvad skal der ske? Hvad skal vi lave? Hvem har lyst til hvad? Vi er mange mennesker. Over 40. S\u00e5 gruppen er et godt sted at s\u00f8ge hen, hvis man har brug for lidt ro og fred. Tilbud p\u00e5 tv\u00e6rs Sv\u00f8mning Ridning Musik Fysioterapi INIS Traditioner Sommerfest Julemarked Skovlys historie Skovly opstod i midten af 1980 erne som en knopskydning p\u00e5 Aktivitetscenter Marie Magdalene. Vi flyttede ind i en bondeg\u00e5rd ved Termestrup, som vi lejede af landmanden. Bondeg\u00e5rden var \u00e6ldgammel med knirkende gulve og et m\u00f8rkt loft, hvor man kun kom, n\u00e5r man skulle hente noget i fryseren. Oprindeligt h\u00f8rte der l\u00f8sdriftsstald, h\u00f8nsehus, v\u00e6rksted, grisesti og k\u00f8er med til bondeg\u00e5rden, s\u00e5 alle m\u00e5tte i gummist\u00f8vlerne og ud for at luge og passe dyr. Skovly er siden blevet totalrenoveret og desuden k\u00f8bt, s\u00e5 nu holder vi til i vores egen renoverede bondeg\u00e5rd med kantine, k\u00f8restolsvenlige forhold og veluxvinduer p\u00e5 loftet. \n\n"}