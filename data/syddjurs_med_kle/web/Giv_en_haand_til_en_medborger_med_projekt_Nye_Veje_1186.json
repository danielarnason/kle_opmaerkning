{"classes":[{"id":"27.15.12","title":"Frivilligt socialt arbejde"}],"title":"Giv en h\u00e5nd til en medborger med projekt Nye Veje","text":" Det lokale besk\u00e6ftigelsesr\u00e5d har i 2013 afsat midler til en tovholder p\u00e5 projekt Nye Veje i forel\u00f8big 12 m\u00e5neder. Projektet skal gennem formidling af frivillige hj\u00e6lpe borgere med svag tilknytning til arbejds- og foreningsliv til et bedre netv\u00e6rk og et mere aktivt liv. Projektets form\u00e5l er, at borgere fra 18 til 45 \u00e5r med en svag eller ingen tilknytning til arbejdsmarkedet, uddannelsessystemet og foreningslivet gennem netv\u00e6rksdannelse i m\u00f8det med ressourcest\u00e6rke humanit\u00e6re organisationer, idr\u00e6tsforeninger og enkeltpersoner f\u00e5r et k\u00e6rligt skub i retning mod et mere aktivt liv. Projektet vil via en frivilligheds-jobformidling formidle frivilligt arbejde til st\u00f8tte for udsatte borgere. Arbejdsopgaverne str\u00e6kker sig fra at f\u00f8lges ad til tr\u00e6ning, til at hj\u00e6lpe en enlig ung mor med en flytning med trailer og lampeops\u00e6tning, til socialt samv\u00e6r, hvor de frivillige fungerer som bes\u00f8gsv\u00e6rter og inviterer p\u00e5 kaffe eller mad eller en g\u00e5tur. Det kunne ogs\u00e5 v\u00e6re som bes\u00f8gsven og rollemodel i forhold til uddannelse eller arbejde. Man kan ogs\u00e5 komme p\u00e5 banen som frivillig praktisk hj\u00e6lp i forbindelse med driften af Kafe Kolind, hvor der er b\u00e5de tirsdagsklub med f\u00e6llesspisning og torsdagsklub med kaffe, kage og Kafe Kolind Koret. Formand for arbejdsmarkedsudvalget og det lokale besk\u00e6ftigelsesr\u00e5d Gunnar S\u00f8rensen udtaler: - Jeg synes, at det frivillige civilsamfund har en vigtig og n\u00f8dvendig rolle at spille i forhold til st\u00f8tte af udsatte borgere. Derfor er Projekt Nye Veje et b\u00e5de flot og vigtigt initiativ. Jeg er sikker p\u00e5, at formidlingen af frivillige og foreninger kan give en r\u00e6kke udsatte borgere adgang til nye netv\u00e6rk p\u00e5 en helt anden m\u00e5de, end vi kan med traditionelle offentlige tilbud. Projekt Nye Veje er et tilbud for borgere i hele kommunen, og der vil lokalt blive taget initiativer til aktiviteter, som udformes efter de lokale borgeres behov. Aktiviteterne vil blive matchet med de virksomheder, organisationer, foreninger eller personer, der \u00f8nsker at give en h\u00e5nd. Mange aktive mennesker har i dag en travl hverdag derfor l\u00e6gger projekt Nye Veje op til, at man som forening kan adoptere en borger, s\u00e5 man lettere kan deles om opgaverne som frivillig. Samtidig er det ogs\u00e5 en ny m\u00e5de for foreningerne at f\u00e5 nye medlemmer p\u00e5. Projektet er en ny m\u00e5de at deltage i frivilligt socialt arbejde, hvor det ikke kun drejer sig om at rejse \u00f8konomiske midler til projekter men om at f\u00e5 beriget sit liv ved at hj\u00e6lpe andre mennesker i \u00f8jenh\u00f8jde. Arbejdsopgaverne vil blive organiseret og uddelegeret s\u00e5dan, at den enkelte ikke bliver overbebyrdet. Introduktionsm\u00f8de torsdag den 14. februar kl. 17.00 Der vil blive holdt introduktionsm\u00f8de i Kafe Kolind torsdag d. 14. februar kl. 17.00, hvor interesserede frivillige og foreninger kan h\u00f8re n\u00e6rmere. M\u00f8det vil blive fulgt op af et kursustilbud for de frivillige, som \u00f8nsker at deltage i projektet. De vil f\u00e5 mulighed for l\u00f8bende supervision og feed-back fra projektlederen. Allerede nu er interesserede frivillige enkeltpersoner og foreninger meget velkomne til at kontakte tovholder Peter Bornemann Sejr p\u00e5 Tlf. 30 51 50 56 for at h\u00f8re n\u00e6rmere og selv v\u00e6re med til at pr\u00e6ge indholdet i projekt Nye Veje. For yderligere oplysninger kontakt tovholder Projektleder Peter Bornemann Sejr p\u00e5 30 51 50 56. \n\n"}