{"classes":[{"id":"14.12.25","title":"Varsling"}],"title":"Sirenerne hyler onsdag den 7. maj klokken 12 ","text":" Onsdag den 7. maj klokken 12 tester Beredskabsstyrelsen og politiet det landsd\u00e6kkende sirenevarslingssystem. Det er vigtigt at vide, hvad man skal g\u00f8re, hvis sirenerne hyler ved en virkelig faresituation. N\u00e5r sirenerne lyder landet over p\u00e5 onsdag, er der ikke fare p\u00e5 f\u00e6rde. Det sker for at afpr\u00f8ve varslingssystemet, og for at befolkningen skal l\u00e6re sirenevarslingssignalerne at kende. Under testen vil der lyde tre signaler: Varslingssignal: F\u00f8rst lyder der et varslingssignal. Varslingssignalet best\u00e5r af en tone, som stiger hurtigt og derefter falder langsomt. Tonen lyder fire gange, og signalet varer i alt 45 sekunder. Varslingssignal gentages: Efter cirka tre minutter gentages varslingssignalet. Afvarslingssignal: Efter yderligere tre minutter afgives et afvarslingssignal, som betyder, at faren er drevet over. Afvarslingssignalet best\u00e5r af \u00e9n lang ensartet tone, som varer 45 sekunder. N\u00e5r det er alvor Ved en virkelig faresituation, hvor sirenerne hyler, er det vigtigt at vide, hvad signalerne betyder, og hvordan man skal reagere. N\u00e5r varslingssignalet lyder, skal man: G\u00e5 inden d\u00f8re, lukke d\u00f8re og vinduer og slukke ventilationsanl\u00e6g. S\u00f8g information hos DR eller TV2. Her vil der v\u00e6re meddelelser fra politiet eller andre myndigheder. DR og TV2 vil desuden bringe informationer om varslingssituationen p\u00e5 tekst-tv side 150. N\u00e5r faren er overst\u00e5et, vil sirenerne afgive afvarslingssignalet, og medierne vil orientere om, at der er sket en afvarsling. Ring ikke til 112, fordi sirenerne hyler d. 7. maj N\u00e5r sirenerne hyler onsdag den 7. maj klokken 12, er der som n\u00e6vnt tale om en test. Man skal ikke ringe til 112 eller 114, fordi sirenerne hyler hverken under testen, eller hvis sirenerne tages i brug p\u00e5 baggrund af en reel fare. Un\u00f8dvendige opkald kan blokere for livsvigtige opkald til alarmcentralen. Mere information om sirenevarsling Afpr\u00f8vningen af sirenerne med fuld lyd sker hvert \u00e5r den f\u00f8rste onsdag i maj. Foruden den \u00e5rlige test afpr\u00f8ves sirenerne hver nat \u00e5ret rundt uden lyd. Find evt. mere information om det landsd\u00e6kkende sirenevarslingssystem p\u00e5 Beredskabsstyrelsens hjemmeside brs.dk. Links: Tema p\u00e5 Beredskabsstyrelsens hjemmeside: http:\/\/brs.dk\/beredskab\/sirener\/Pages\/Varsling.aspx Film om Store Hyledag fra Beredskabsstyrelsen: http:\/\/www.youtube.com\/watch?v=37l-6ztLVEI \n\n"}