{"classes":[{"id":"28.09.00","title":"Dagtilbud til b\u00f8rn indtil skolestart i almindelighed"}],"title":"Dagplejerne i \u00c5dalen byder velkommen","text":" Hvem er vi? Fra venstre: Bente S\u00f8rensen, Termestrup , Conny Vestergaard , Andi, Eva Alvin, S\u00f8by , Fra venstre: Inger Jensen, Termestrup, Jeanette Skovgaard, S\u00f8by, Karin Fihl-Jensen, Termestrup. Tinna L. Pedersen, Andi, Ulla Jeppesen, Lime, Grethe Hvam, Syvveje. Kontaktm\u00f8de N\u00e5r jeres barn er blevet indskrevet hos en dagplejer via www.syddjurs.dk - Digital pladsanvisning, bliver der holdt et kontaktm\u00f8de hos dagplejeren. Her deltager dagplejep\u00e6dagogen ogs\u00e5. Til dette m\u00f8de bliver I informeret om hverdagen i dagplejen, og endvidere bliver plejetidsaftalen udfyldt. I er velkomne til ogs\u00e5 at kontakte dagplejeren og bes\u00f8ge dagplejehjemmet inden dette m\u00f8de. Barnets start i dagplejen For at barnet f\u00e5r en god start i dagplejen, vil det v\u00e6re en god ide at lade barnet starte med at have et par korte dage, s\u00e5 det langsomt v\u00e6nner sig til de nye omgivelser. Det er ogs\u00e5 vigtigt, at I giver dagplejeren alle n\u00f8dvendige oplysninger om barnet (f.eks. om barnet er for tidligt f\u00f8dt, sygdomme, problemer i familien som kan p\u00e5virke barnet og ting som barnet er meget glad for eller ikke kan lide), s\u00e5 vi kan give barnet den bedst mulige start i dagplejen. Hverdagen i dagplejen Hver dagplejer passer 4-5 b\u00f8rn i sit eget hjem. At v\u00e6re en del af en lille b\u00f8rneflok sammen med en kendt voksen g\u00f8r barnet trygt. Det f\u00f8les rart at blive afleveret til den samme voksne hver dag, og for jer betyder det, at I hver dag kan f\u00e5 oplysninger om, hvordan hele jeres barns dag er forl\u00f8bet. Som udgangspunkt skal jeres barn afleveres inden kl. 9, s\u00e5 vi kan komme i gang med dagens aktiviteter. Hvis barnet bliver afleveret senere, bedes I aftale dette med jeres dagplejer. I dagplejen laver vi mange forskellige ting sammen med b\u00f8rnene; vi synger, er kreative, g\u00e5r ture, unders\u00f8ger naturen og meget andet. Vi er ude hver dag. Sidst p\u00e5 formiddagen spiser vi, hvorefter b\u00f8rnene bliver puttet i deres barnevogne. N\u00e5r b\u00f8rnene har f\u00e5et en dejlig lur, spiser vi boller og frugt, og s\u00e5 er det tid til at lege lidt, inden b\u00f8rnene bliver hentet. Vi dagplejere deltager l\u00f8bende i kurser om b\u00f8rns udvikling og p\u00e6dagogik, og vi har alle modtaget undervisning i f\u00f8rstehj\u00e6lp. Legestue i Kl\u00f8verhuset, \u00c5dalen 20 B, Sk\u00f8rring, tlf. 87852287 Vi er i heldagslegestue en gang om ugen sammen med to andre dagplejere og deres b\u00f8rneflok. Her l\u00e6rer jeres barn andre voksne og b\u00f8rn at kende, og det har alle stor gl\u00e6de af. I Kl\u00f8verhuset st\u00e5r den p\u00e5 hygge, leg, aktiviteter ude og inde og m\u00e5ske en g\u00e5tur. Oplevelser, h\u00f8jtider og traditioner Nogle \u00e5r tager alle \u00c5dalens dagplejeb\u00f8rn og dagplejere p\u00e5 en f\u00e6lles udflugt til en dyrepark eller andet. Derudover tager vi et par gange om \u00e5ret til en teaterforestilling, og m\u00e5ske f\u00e5r vi en musikp\u00e6dagog p\u00e5 bes\u00f8g i Kl\u00f8verhuset. Til jul holder hvert legestuehold en julefest i Kl\u00f8verhuset, og til fastelavn kl\u00e6der vi os ud og sl\u00e5r katten af t\u00f8nden. Kost I dagplejen s\u00f8rger vi for ern\u00e6ringsrigtig og varieret kost til jeres barn. S\u00f8de sager f\u00e5r vi kun til h\u00f8jtider og f\u00f8dselsdage. Hvis jeres barn skal have specialkost, bedes I selv medbringe det. Sygdom Hvis jeres barn er sygt, bedes I informere dagplejeren, og barnet holdes hjemme, indtil smittefaren er ovre og barnet igen er klart til at deltage i hverdagen i dagplejen. Hvis dagplejeren er syg, bliver I kontaktet af dagplejekontoret telefonisk i tidsrummet kl. 6-7 og f\u00e5r at vide, hvor jeres barn kan blive passet. Derfor er det vigtigt, at I har jeres telefon indenfor r\u00e6kkevidde p\u00e5 dette tidspunkt. Som udgangspunkt vil pasning v\u00e6re hos Inger Jensen i Termestrup, men hvis hun allerede er fyldt op med 5 b\u00f8rn eller har fri, vil det v\u00e6re et andet sted. Samarbejde Vi l\u00e6gger stor v\u00e6gt p\u00e5 et godt for\u00e6lder-\/dagplejersamarbejde, da et godt samarbejde er afg\u00f8rende for jeres barns trivsel. Hvis der er noget, der undrer jer, s\u00e5 f\u00e5 det sagt til dagplejeren, inden jeres undren vokser sig til et stort problem, som det kan v\u00e6re sv\u00e6rt at f\u00e5 l\u00f8st. \u00c5benhed og god kommunikation er vejen frem . Tilsyn Alle dagplejere er tilknyttet en dagplejep\u00e6dagog, som f\u00f8lger jeres barns udvikling, og hun r\u00e5dgiver dagplejeren i det p\u00e6dagogiske arbejde. I er altid velkomne til at kontakte p\u00e6dagogen i kontorets \u00e5bningstid. Hvad skal medbringes i dagplejen Skiftet\u00f8j Overt\u00f8j Fodt\u00f8j Bleer, skumklude, h\u00e5ndkl\u00e6de Barnevogn med dyne, sele, regnslag og insektnet, evt sovedyr og sut VI GL\u00c6DER OS TIL AT SE JER \n\n"}