{"classes":[{"id":"03.12.20","title":"Beboerklagen\u00e6vnets oprettelse og funktion mv."}],"title":"Hvordan indbringes en sag, og hvad koster det?","text":" Hvordan indbringer jeg en konflikt for beboerklagen\u00e6vnet? Der henvises til punktet: Hvilke sager kan indbringes for beboerklagen\u00e6vnet? Som det fremg\u00e5r her, kan en sag indbringes af enten lejeren eller udlejeren. Indledningsvis skal du kontakte den anden part i konflikten og s\u00f8ge en l\u00f8sning, f\u00f8r du eventuelt anmoder beboerklagen\u00e6vnet om at tage stilling. Digital brevveksling Din henvendelse til beboerklagen\u00e6vnet skal v\u00e6re skriftlig - gerne i form af en mail. Beboerklagen\u00e6vnet modtager digital post via hovedadressen: syddjurs@syddjurs.dk . Skriv venligst att.: Beboerklagen\u00e6vnet i emnelinjen. Din henvendelse skal altid indeholde oplysning om, hvilken afg\u00f8relse, du \u00f8nsker, at beboerklagen\u00e6vnet skal n\u00e5 frem til, samt hvorfor. Husk s\u00e5 vidt muligt at vedh\u00e6fte de relevante bilag, eksempelvis lejekontrakt og brevveksling i sagen m.v. Telefonisk henvendelse Sekretariatet for beboerklagen\u00e6vnet kan kontaktes direkte p\u00e5 telefon 87 53 50 42, fortrinsvis mellem kl. 10 og 15. Der kan herudover ringes til sekretariatet via telefon 87 53 50 00 (Syddjurs Kommunes hovedtelefonnummer for borgerservice) eller 87 53 59 30. Beboerklagen\u00e6vnet og n\u00e6vnets sekretariat yder ikke r\u00e5dgivning til den ene part mod den anden part og optr\u00e6der ikke p\u00e5 den ene parts side mod den anden part. Sekretariatet kan alene vejlede generelt. Vejledningen kan f.eks. g\u00e5 ud p\u00e5, hvilke typer af sager, der kan indbringes, og om sagsgangen i n\u00e6vnet mv. Postadressen for breve til postomdeling er : Det f\u00e6lleskommunale beboerklagen\u00e6vn for Djursland Syddjurs Kommune Hovedgaden 77 8410 R\u00f8nde Oplys gerne om din egen mailadresse allerede ved din f\u00f8rste henvendelse, hvis du skriver i et brev, der sendes som almindelig brevpost. Gebyr I 2014 koster det 140 kr. at f\u00e5 en sag behandlet. Bel\u00f8bet reguleres den 1. januar hvert \u00e5r. Kun den af parterne, der indbringer en sag, vil blive afkr\u00e6vet gebyr. Du vil blive vejledt om betaling af gebyr, n\u00e5r du har indbragt sagen for beboerklagen\u00e6vnet. Du beh\u00f8ver derfor ikke indbetale noget, f\u00f8r beboerklagen\u00e6vnet har oprettet sagen med et journalnummer og har skrevet til dig om gebyret. Gebyret kan enten vedl\u00e6gges i form af check eller indbetales p\u00e5 Syddjurs Kommunes konto i Djurslands Bank, registreringsnummer: 7300, Konto nr.: 0002510011. Husk tydeligt at angive at sagen vedr\u00f8rer beboerklagen\u00e6vnet samt navn og adresse i overf\u00f8rslen. Beboerklagen\u00e6vnet iv\u00e6rks\u00e6tter ikke en realitetsbehandling af den indbragte sag, f\u00f8r bel\u00f8bet er betalt. Uanset sagens udfald er der ikke yderligere omkostninger forbundet med sagens behandling. Gebyret tilbagebetales ikke, uanset om du f\u00e5r, eller ikke f\u00e5r, medhold i konflikten med den anden part. N\u00e5r beboerklagen\u00e6vnet har indledt partsh\u00f8ring, tilbagebetales gebyret ikke, heller ikke selvom der eventuelt indg\u00e5s forlig eller sagen tr\u00e6kkes tilbage, f\u00f8r beboerklagen\u00e6vnet har truffet afg\u00f8relse. \n\n"}