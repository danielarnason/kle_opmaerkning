{"classes":[{"id":"00.22.02","title":"Kommunalbestyrelsen - kommuners styrelse"}],"title":"Sp\u00f8rgetid","text":" Retningslinjer for sp\u00f8rgetid i forbindelse med m\u00f8der i Byr\u00e5det i Syddjurs Kommune 1. Form\u00e5let med sp\u00f8rgetiden er at give borgere bosat i Syddjurs Kommune mulighed for at stille sp\u00f8rgsm\u00e5l og frems\u00e6tte synspunkter i forhold byr\u00e5det. Sp\u00f8rgetiden afvikles efter de nedenfor angivne retningslinjer. 2. Ved begyndelsen af byr\u00e5dets ordin\u00e6re m\u00f8der for \u00e5bne d\u00f8re afholdes sp\u00f8rgetid. De borgere, som \u00f8nsker at stille sp\u00f8rgsm\u00e5l eller frems\u00e6tte synspunkter, enten skriftligt eller mundtligt, skal v\u00e6re til stede ved byr\u00e5dsm\u00f8dets begyndelse. Borgmesteren indleder de ordin\u00e6re offentlige m\u00f8der med at sp\u00f8rge, om der blandt tilh\u00f8rerne er nogen, som \u00f8nsker at stille sp\u00f8rgsm\u00e5l eller frems\u00e6tte synspunkter. S\u00e5fremt dette er tilf\u00e6ldet afholdes en sp\u00f8rgetid af indtil 30 minutters varighed. Det offentlige byr\u00e5dsm\u00f8de p\u00e5begyndes i alle tilf\u00e6lde umiddelbart efter, at formanden for byr\u00e5det har erkl\u00e6ret sp\u00f8rgetiden for afsluttet. 3. Sp\u00f8rgeren skal v\u00e6re bosat i kommunen og skal i forbindelse med formulering af sp\u00f8rgsm\u00e5l eller frems\u00e6ttelsen af bem\u00e6rkning oplyse navn og adresse. 4. Sp\u00f8rgsm\u00e5l stilles s\u00e5 vidt muligt mundtligt, men kan ogs\u00e5 stilles skriftligt. Sp\u00f8rgsm\u00e5l og synspunkter, der stilles mundtligt, skal v\u00e6re korte og klare og skal kunne stilles indenfor maksimalt 2 minutter. Sp\u00f8rgsm\u00e5l, der stilles skriftligt, skal v\u00e6re formanden i h\u00e6nde senest 5 hverdage f\u00f8r det byr\u00e5dsm\u00f8de, hvor sp\u00f8rgsm\u00e5let \u00f8nskes besvaret. 5. Sp\u00f8rgsm\u00e5lene skal have relation til kommunale forhold og skal v\u00e6re af almen interesse for kommunens borgere og skal v\u00e6re af almen karakter. Der kan ikke stilles sp\u00f8rgsm\u00e5l, der retter angreb p\u00e5 enkeltpersoner. Sp\u00f8rgsm\u00e5l vedr\u00f8rende anliggender, der ikke kan offentligg\u00f8res, eksempelvis personsager, kan ikke besvares. Sp\u00f8rgsm\u00e5l, der kan besvares af den kommunale forvaltning, kan af borgmesteren henvises dertil. 6. Sp\u00f8rgsm\u00e5l kan stilles til byr\u00e5det. Borgmesteren afg\u00f8r, hvem der skal besvare sp\u00f8rgsm\u00e5let. Besvarelse af sp\u00f8rgsm\u00e5l, der relaterer til et dagsordenspunkt, skal finde sted ved behandling af det p\u00e5g\u00e6ldende punkt. 7. Besvarelsen af sp\u00f8rgsm\u00e5l skal af hensyn til tidsrammen v\u00e6re s\u00e5 kort som muligt. Efter besvarelsen har sp\u00f8rgeren lejlighed til at stille et till\u00e6gssp\u00f8rgsm\u00e5l. Varigheden af till\u00e6gssp\u00f8rgsm\u00e5let og besvarelsen skal v\u00e6re som for det oprindelige sp\u00f8rgsm\u00e5l og besvarelse. Mundtlige sp\u00f8rgsm\u00e5l, der ikke umiddelbart kan besvares, besvares skriftligt inden 5 hverdage, og s\u00e5fremt dette ikke kan lade sig g\u00f8re hurtigst muligt herefter. 8. Sp\u00f8rgetiden ledes af formanden for byr\u00e5det, hvem det ligeledes tilkommer at afg\u00f8re tvivlssp\u00f8rgsm\u00e5l vedr\u00f8rende dette reglement. Formandens afg\u00f8relse af tvivlssp\u00f8rgsm\u00e5l kan eventuelt dr\u00f8ftes p\u00e5 f\u00f8rstkommende m\u00f8de i Byr\u00e5det. Vedtaget af Byr\u00e5det i Syddjurs Kommune den 25. august 2011 \n\n"}