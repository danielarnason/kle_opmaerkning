{"classes":[{"id":"09.11.00","title":"Ekstern st\u00f8j i almindelighed"}],"title":"Luft- og st\u00f8jforurening","text":" St\u00f8jforurening St\u00f8j fra erhverv: Du kan klage til kommunen, hvis du plages af st\u00f8j fra virksomheder, landbrug, diskoteker, kompressorer (ved f.eks. supermarkeder) og kommunale institutioner. Det er politiet, som skal give tilladelser til udend\u00f8rs arrangementer, byfester, festivaler, koncerter og lignende. St\u00f8j fra private: Hvis naboen larmer mere end almindeligt acceptabelt, eksempelvis med h\u00f8j musik eller st\u00f8jende maskiner, er det politiet, du skal henvende dig til. Hvis du plages af st\u00f8j fra naboens husdyr, kan kommunen oplyse dig om, hvilke og hvor mange dyr naboen m\u00e5 have p\u00e5 sin grund. Luftforurening Du skal henvende dig til kommunen, hvis du vil klage over afbr\u00e6nding i naboens have eller r\u00f8g fra hans skorsten. Stammer lugt- og r\u00f8ggenerne fra en virksomhed eller en kommunal institution, skal du ogs\u00e5 klage til kommunen. Hvis du vil vide mere om gener fra r\u00f8g, og hvordan du kan undg\u00e5 at genere andre med r\u00f8g, kan du l\u00e6se denne folder fra KL . Regler for afbr\u00e6nding af haveaffald. Det er ikke tilladt at afbr\u00e6nde haveaffald, hvis du bor i byzonen eller i et sommerhusomr\u00e5de. I landzone er det tilladt at br\u00e6nde haveaffald af fra 1. december til 1. marts. Derudover er det tilladt at br\u00e6nde rent, t\u00f8rt tr\u00e6 p\u00e5 s\u00e6rligt indrettede b\u00e5lpladser, og det er tilladt at afbr\u00e6nde haveaffald Sankt Hans aften d. 23. juni. Generelt skal afbr\u00e6nding altid ske uden gene for andre samt under hensyntagen til brandmyndighedernes bestemmelser. Kommunen kan oplyse, om du bor i en landzone, og om det er tilladt at br\u00e6nde haveaffald af, hvor du bor. \n\n"}