{"classes":[{"id":"00.16.05","title":"Regionale kulturfors\u00f8g"}],"title":"Nyt maritimt foreningshus p\u00e5 fiskerihavnen i Ebeltoft giver liv til foreninger \u00e5ret rundt","text":" Syddjurs Kommune og fem maritime foreninger har indg\u00e5et en fem \u00e5rige aftale om etablering og drift af et nyt foreningshus p\u00e5 fiskerihavnen i Ebeltoft. Foreningshuset er den r\u00f8de hal p\u00e5 Vestervej 17 og skal styrke og udvikle det maritime foreningsliv og formidling af kystkulturen. Ideen til det f\u00e6lles Foreningshus opstod, fordi foreningerne l\u00e6nge har manglet v\u00e6rksteds- og m\u00f8delokaler som basis for at udfolde sig med maritime aktiviteter og formidling af kystkultur. Samtidig har Syddjurs \u00f8nsket at styrke fiskerihavnens milj\u00f8 og oplevelsesmuligheder, fordi det i h\u00f8j grad tiltr\u00e6kker b\u00e5de fastboende og turister. P\u00e5 den baggrund var der ikke langt fra tanke til handling, da de fem foreninger, \u00c5lekvasen Rigmor, Havhaven Ebeltoft Vig, Parketb\u00e5den Sk\u00f8dshoved, Fiskerihavnens Jollelav og Dykkehistorisk Selskab henvendte sig til Kommunens Planafdeling. Aftalen faldt hurtigt p\u00e5 plads politisk og blev underskrevet lige f\u00f8r p\u00e5ske. Tovholder for opstart af foreningsf\u00e6llesskabet Thorkild Hansen udtaler: - Vi er i de fem maritime foreninger rigtig glade for at f\u00e5 et samlet foreningshus med v\u00e6rkstedsfaciliteter. Det har v\u00e6ret efterspurgt l\u00e6nge. Jeg er meget tilfreds med Kommunens opbakning, og jeg er sikker p\u00e5, at initiativet vil styrke livet p\u00e5 havnen og bevaringen af Fiskerihavnens autentiske milj\u00f8. Formand for udvalget for plan, udvikling og kultur Kirstine Bille udtaler: - Det nye foreningshus er en sp\u00e6ndende m\u00e5de at holde liv i det unikke milj\u00f8 i Fiskerihavnen. Det er vigtigt for foreningerne at have gode rammer, hvor der kan v\u00e6re aktiviteter \u00e5ret rundt, og jeg h\u00e5ber, at de nye lokaler kan bidrage til det. Foreningshuset vil fremover blive drevet som \u00e5bent v\u00e6rksted med formidling af kystkultur og dykkehistorisk udstilling. Medlemmerne yder selv en stor frivillig arbejdsindsats med indretning af bygningen. Foreningshuset holdes \u00e5bent s\u00e5 mange dage om \u00e5ret som muligt. Som hovedregel er der fri adgang for alle interesserede, b\u00e5de borgere og turister. Foreningernes medlemmer vil arbejde i v\u00e6rkstedsomr\u00e5det med maritimt orienterede opgaver. I vinterhalv\u00e5ret vil der typisk v\u00e6re fyldt op med joller, som skal klarg\u00f8res. Om sommeren vil der v\u00e6re plads til andre aktiviteter. Foreningshuset er i dag en uisoleret og uopvarmet hal, men n\u00e5r den er f\u00e6rdigindrettet, er det planen, at der ogs\u00e5 kan afholdes arrangementer og udstillinger af andre. Det kunne v\u00e6re udstilling af kunst, sm\u00e5 koncerter og lignende. Foreningsf\u00e6llesskabet st\u00e5r for driften, og de maritime aktiviteter og formidling af kystkultur vil g\u00e5 frem for andre arrangementer. Foreningshuset vil blive vist frem for offentligheden i l\u00f8bet af sommeren, n\u00e5r indretningen er f\u00e6rdig forventet i forbindelse med Havnefesten l\u00f8rdag den 5. juli. Foreningshuset er den r\u00f8de hal p\u00e5 Vestervej 17 - tidligere en del af B\u00e5dshoppen, som Kommunen overtog for godt et \u00e5r siden. For yderligere oplysninger kontakt tovholder for foreningsf\u00e6llesskabet Thorkild Hansen p\u00e5 40 36 47 39 eller formand for udvalget for plan, udvikling og kultur Kirstine Bille p\u00e5 20 20 74 63. \n\n"}