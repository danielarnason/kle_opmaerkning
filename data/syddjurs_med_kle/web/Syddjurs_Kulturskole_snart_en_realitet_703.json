{"classes":[{"id":"20.07.00","title":"Musikskoler i almindelighed"}],"title":"Syddjurs Kulturskole snart en realitet","text":" En ny kulturskole ser snart dagens lys, da en samarbejdsaftale mellem de to institutioner er undervejs. Syddjurs Kommune vil derfor per 1. august kunne tilbyde kommunens b\u00f8rn og unge en kulturskole. Syddjurs Kulturskole har v\u00e6ret undervejs et stykke tid, og ledelserne af henholdsvis Syddjurs Musik- og Billedskole er nu klar til at indg\u00e5 i et samarbejde. Det nye partnerskab vil ikke bare resultere i en styrket administration af de to skole, men ogs\u00e5 give bedre udviklingsmuligheder for kommunens kreative b\u00f8rn og unge. Med den nye kulturskole vil b\u00f8rn og unge f\u00e5 bedre mulighed for at kunne dyrke deres passion indenfor musik og billedkunst. Leder af Syddjurs Musikskole Christen Frost udtaler: - Jeg ser meget frem til at opleve b\u00f8rnene f\u00e5 gl\u00e6de af samarbejdet mellem de to skoler. Det samspil, vi f\u00e5r med Syddjurs Billedskole, vil give b\u00f8rnene bedre mulighed for at udvikle deres kreative evner. De vil blive inspireret ved at opleve hinanden og ved at stifte bekendtskab med andre kreative omr\u00e5der og de nye tilbud, vi er p\u00e5 vej med. De to institutioner vil styrke deres aktiviteter ved at skabe en bedre fordeling af de tildelte ressourcer. Samtidigt vil partnerskabet virke fremmende for det lokale og regionale kulturmilj\u00f8, da kulturskolen vil blive en mere synlig akt\u00f8r i kommunens kulturliv. Christen Frost udtaler: - Vi er en lille kommune og har begr\u00e6nsede midler til r\u00e5dighed. Det vil derfor give god mening at sammenl\u00e6gge administrationen af de to skoler. Kulturskolen vil ikke bare kunne bidrage med bedre betingelser for b\u00f8rn og unge, men ogs\u00e5 resultere i flere kulturelle tilbud. Ogs\u00e5 vice borgmester Kirstine Bille er glad for det kommende samarbejde mellem Syddjurs Musik- og Billedskole: - Jeg er glad for at kunne byde den nye kulturskole velkommen. Kreative b\u00f8rn og unge i kommunen vil f\u00e5 gl\u00e6de af at stifte bekendtskab med andre kunstretninger. Unders\u00f8gelser viser, at b\u00f8rn, der oplever andre kunstretninger end dem, de kender til i h\u00f8jere grad bliver inspireret og udvikler deres kreative evner. Sammenl\u00e6gningen af de to skoler har endvidere til sigte at skabe grobund for livslang, aktiv deltagelse i kulturlivet hos kommunens b\u00f8rn og unge. Fokus vil v\u00e6re p\u00e5 deres passion, samt hvad de kan, og herudfra lade dem kunstnerisk udfolde sig. Syddjurs Musikskole er i dag en kommunal institution, der tilbyder musikundervisning for b\u00f8rn og unge i alderen 0 til 25 \u00e5r. Undervisningen finder p\u00e5 nuv\u00e6rende tidspunkt sted p\u00e5 Hotellet i R\u00f8nde, Ungdomsskolerne i Hornslet og R\u00f8nde og p\u00e5 kommunens skoler. Man kan h\u00f8re eleverne spille til Open By Night i R\u00f8nde den. 1. maj. Syddjurs Billedskole henvender sig til b\u00f8rn og unge i alderen 8 -15 \u00e5r. Skolen tilbyder aktiviteter i billedkunst, afholder workshops, udvikler projekter m.m. Billedskolens undervisning foreg\u00e5r i Hornslet, R\u00f8nde og Ebeltoft. Man kan l\u00e6se mere om skolerne p\u00e5: http:\/\/www.sdms.dk\/m\/syddjursmusikskole http:\/\/www.syddjursbilledskole.dk\/bs\/om-skolen.asp For yderligere oplysninger kontakt leder af Syddjurs Musikskole Christen Frost p\u00e5 87 53 50 55 \/ 30 51 20 58 Foto: Syddjurs Musikskole og frit tilg\u00e6ngeligt \n\n"}