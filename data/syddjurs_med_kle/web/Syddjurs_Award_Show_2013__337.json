{"classes":[{"id":"20.00.00","title":"Kulturvirksomhed i almindelighed"}],"title":"Syddjurs Award Show 2013 ","text":" Traditionen tro uddeler Syddjurs Kommune to priser der skal h\u00e6dre kulturen og fritidslivet. Og s\u00e5 alligevel er der noget nyt p\u00e5 banen: For Syddjurs har ambitioner om at v\u00e6re kulturkommune, og er en del af kulturhovedstadsprojektet Aarhus 2017. Derfor er arrangementet gent\u00e6nkt og afholdes den 7. marts som Syddjurs Award Show. Allerede titlen klinger af den r\u00f8de l\u00f8ber, champagneglas og en festlig konferencier. Og sp\u00f8rger du kulturafdelingen eller det politiske udvalg er der store forventninger til arrangementet. Det bliver en fest det her udtaler Jesper Mathiesen der er formand for udvalget for Plan, udvikling og kultur. Det handler jo egentligt ikke om showet med spotlys og glimmer, men om de ildsj\u00e6le der driver vores samfund fremad. Det er dem vi skal h\u00e6dre i en indpakning af musik, fest og farver. Men bag showets glitrede overflade er det en velfortjent hyldes til alle i kommunen der er med til at g\u00f8re en forskel . SYDDJURS AWARD Den r\u00f8de l\u00f8ber er fundet frem og bliver rullet ud torsdag 7. marts foran Kom-Bi i Hornslet, n\u00e5r der inviteres til AWARD 2013 indend\u00f8rs i biografens store sal. AWARD 2013 er starten p\u00e5 et nyt samarbejde, som skal bringe det lokale fritids- og kulturliv i front ved en \u00e5rlig prisfest, som omkranses og garneres med underholdning p\u00e5 scenen af en r\u00e6kke lokale akt\u00f8rer, som i det forgangne \u00e5rs l\u00f8b har markeret sig til gl\u00e6de for mange mennesker ikke bare i Syddjurs Kommune, men ogs\u00e5 andre steder i Danmark. Det g\u00e6lder Syddjurs Egnsteater, Shanghai Akademiet - Syddjurs Musikskoles og Syddjurs Ungdomsskoles talentlinje for unge sangere, dansere og musikere mellem 12 og 18 \u00e5r - og mange flere. Det lokale idr\u00e6ts- og fritidsliv, i bred forstand, bliver naturligvis ogs\u00e5 h\u00e6dret for en r\u00e6kke store pr\u00e6stationer i l\u00f8bet af 2012. Den lokale operasanger og entertainer, Hans Dueholm, har indvilget i at k\u00e6de de mange indslag sammen p\u00e5 sin altid gemytlige og underfundige facon. Ved AWARD 2013 overr\u00e6kkes f\u00f8lgende priser: Syddjurs Kommunes KULTURPRIS Syddjurs Kommunes FRITIDSPRIS Lokalavisernes TALENTPRIS Syddjurs Provstis KIRKEPRIS BILLEDKUNSR\u00c5DETS PRIS Prisen til \u00c5RETS LANDSBY Arrang\u00f8rerne h\u00e5ber at SYDDJURS AWARD bliver en fast, \u00e5rlig begivenhed, som kan l\u00f8fte r\u00e6kken af priser derop, hvor de fortjener, og desuden pr\u00e6sentere et bredt udsnit af det lokale kultur- og fritidsliv p\u00e5 en ny m\u00e5de. \n\n"}