{"classes":[{"id":"29.09.04","title":"Borgerrettet forebyggelse"}],"title":"Sundhedstilbud med fokus p\u00e5 f\u00e6llesskab skal \u00f8ge trivsel og sundheden i \u00e6ldreplejen","text":" Over 80 % af de ansatte i \u00e6ldreplejen i Syddjurs Kommune, cirka 380 medarbejdere, har sagt ja til et sundhedsforl\u00f8b med fokus p\u00e5 et godt f\u00e6llesskab som basis for at \u00e6ndre kost- og motionsvaner. M\u00e5let er, at g\u00f8re noget for medarbejderne, forbedre helbredet og opn\u00e5 et lavere sygefrav\u00e6r blandt de ansatte p\u00e5 \u00e6ldreomr\u00e5det. En r\u00e6kke unders\u00f8gelser viser at ansatte i \u00e6ldreomr\u00e5det, s\u00e5som social- og sundhedshj\u00e6lpere og assistenter, har problemer med kost, motion, rygning og gode sundhedsvaner. Det giver en h\u00f8jere risiko for livsstilssygdomme i gruppen af medarbejdere og mange d\u00f8jer med smerter i ryg, nakke og skuldre. Sundhedsteamet i kommunen og \u00e6ldreomr\u00e5det har i samarbejde med Syddansk Universitet nu startet projekt FRIDOM Fri for livstilssygdomme og ondt i muskler og led for at motivere de ansatte til at f\u00e5 et sundere liv. Forl\u00f8bet bygger p\u00e5 undervisning i kost, motion, \u00e6ndring af vaner og tanketr\u00e6ning. Desuden tilbydes en times ugentlig tr\u00e6ning i arbejdstiden og der introduceres til sm\u00e5 styrke \u00f8velser som kan laves dagligt i frokosttiden eller derhjemme. De positive resultater som allerede kan ses fra projektet er baseret p\u00e5 det positive f\u00e6llesskab som projektet skaber mellem deltagerne. Formand for udvalget for sundhed, \u00e6ldre- og socialomr\u00e5det Ole Bollesen udtaler: - Jeg er glad for at h\u00f8re, at man allerede nu kan se et helt nyt sammenhold blandt medarbejdere som m\u00e5ske aldrig har dyrket motion, men som nu i f\u00e6lleskab kommer i gang. Det er godt for den enkelte fordi det forebygger nedslidning og arbejdsskader p\u00e5 jobbet at dyrke motion. Og s\u00e5 h\u00e5ber vi naturligvis ogs\u00e5 at det s\u00e6nker sygefrav\u00e6ret. Social og sundhedsassistent Lene Damgaard er frivillig i projektet og udtaler: - Jeg har v\u00e6ret med i tre uger og det har v\u00e6ret meget motiverende at v\u00e6re sammen med sine kollegaer p\u00e5 en helt ny m\u00e5de. Jeg har synes det er rigtig fint, at vi kan g\u00f8re en indsats for vores sundhed i arbejdstiden, og jeg har da ogs\u00e5 allerede tabt mig lidt. Projektet om at g\u00f8re noget for medarbejdernes sundhed er inspireret af blandt andet By p\u00e5 skrump og ideen om positive f\u00e6llesskaber og m\u00e5ling af bodyage. \u00c6ldreomr\u00e5det samarbejder med Syddansk Universitet om at dokumentere effekterne af sundhedsprojektet. Forl\u00f8bet str\u00e6kker sig over et \u00e5r og foreg\u00e5r i arbejdstiden. Derefter er det meningen, at tr\u00e6ningen skal integreres i medarbejdernes egen hverdag, s\u00e5 forl\u00f8bet aldrig slutter. Medarbejderne f\u00e5r undervejs sundhedstjek, undervisning og tr\u00e6ning. Ambitionen er, at der er tale om en investering som indhentes \u00f8konomisk ved et lavere sygefrav\u00e6r. \n\n"}