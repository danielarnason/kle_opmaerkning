{"classes":[{"id":"88.00.00","title":"Kommunens indk\u00f8b og udbud i almindelighed"}],"title":"Syddjurs Kommunes indk\u00f8bspolitik ","text":" Syddjurs Kommunes indk\u00f8bspolitik 1. Indledning Syddjurs Kommunes indk\u00f8bspolitik skal overordnet beskrive rammerne for, hvorledes kommunen k\u00f8ber varer, service- og tjenesteydelser p\u00e5 de \u00f8konomiske mest fordelagtige betingelser. Indk\u00f8bspolitikken skal ligeledes sikre, at Syddjurs Kommune overholder den g\u00e6ldende danske lovgivning samt EU s indk\u00f8bsdirektiver og t\u00e6rskelv\u00e6rdier p\u00e5 kommunale indk\u00f8b af varer og tjenesteydelser. Syddjurs Kommune skal overordnet anses som \u00e9n samlet kunde for s\u00e5ledes at opn\u00e5 maksimal effekt af kommunens indk\u00f8bsressourcer og stordriftsfordele. Syddjurs Kommune \u00f8nsker desuden at udvise ressource-, milj\u00f8bevidsthed og socialt ansvar, hvor det findes relevant i forbindelse med kommunens indk\u00f8b af varer, service- og tjenesteydelser. 2. Lovgrundlag Som offentlig myndighed er Syddjurs Kommune underlagt de nug\u00e6ldende EU udbudsdirektiver. Syddjurs Kommune skal som minimum overholde udbudsregler og annonceringspligt s\u00e5vel som de bagvedliggende principper i EU traktaten. Indk\u00f8b af varer eller tjenesteydelser skal f\u00f8lge udbudsdirektiverne, hvis kontraktens samlede v\u00e6rdi sk\u00f8nnes at overstige de til enhver tid g\u00e6ldende t\u00e6rskelv\u00e6rdier. T\u00e6rskelv\u00e6rdien g\u00e6lder ved den samlede kontraktv\u00e6rdi af et givet udbud (ekskl. moms) over 12 m\u00e5neder. Ved fler\u00e5rige aftaler skal kontraktv\u00e6rdien sk\u00f8nnes over i alt 48 m\u00e5neder. Hvis kontraktv\u00e6rdien er lavere, og kommunen v\u00e6lger ikke at g\u00e5 i EU-udbud, skal kommunen alligevel respektere de grundl\u00e6ggende principper som ligebehandlings-, gennemsigtigheds-, og ikke-diskriminations princippet i EU-traktaten samt de nationale retningslinier. T\u00e6rskelv\u00e6rdierne \u00e6ndres l\u00f8bende typisk hvert andet \u00e5r. Pr. 1. januar 2012 til og med den 31. december 2012 g\u00e6lder f\u00f8lgende t\u00e6rskelv\u00e6rdier for vareindk\u00f8b og tjenesteydelser: Regionale og kommunale myndigheder samt offentligretlige organer Vareindk\u00f8b 1.489.820 kr. Tjenesteydelser Bilag A 1.489.820 kr. Tjenesteydelser Bilag B 1.489.820 kr. Delydelser 595.928 kr. Mere information om udbudsregler og g\u00e6ldende t\u00e6rskelv\u00e6rdier kan findes p\u00e5 Konkurrencestyrelsens hjemmeside www.ks.dk\/udbud og p\u00e5 www.udbudsportalen.dk som er udviklet af Kommunernes Landsforening (KL) og Erhvervs- og byggestyrelsen (EBST). 3. Indk\u00f8bspolitikkens omfang og afgr\u00e6nsning. Samtlige indk\u00f8b af varer, service- og tjenesteydelser samt leje- og leasingaftaler foranlediget af Syddjurs Kommune vil v\u00e6re omfattet af indk\u00f8bspolitikken. Alle kommunens forvaltninger, institutioner og afdelinger er dermed forpligtet til at efterleve indk\u00f8bspolitikkens indhold. Kommunens indk\u00f8bspolitik omfatter som udgangspunkt ogs\u00e5 selvejende institutioner med hvem Syddjurs Kommune har driftsoverenskomst. Disponeringen af kommunens indk\u00f8b skal som hovedregel foretages decentralt. P\u00e5 centralt indg\u00e5ede og bindende aftaler disponeres der ligeledes decentralt. S\u00e5ledes er det den enkelte forvaltnings- og institutionsledelse der er ansvarlige for at indk\u00f8b sker i overensstemmelse med kommunens indk\u00f8bspolitik. Indk\u00f8bsomr\u00e5der der er omfattet af Tilbudslovens bestemmelser (bygge- og anl\u00e6gsopgaver) og\/eller reglerne om EU-udbud udf\u00f8res i henhold til kommunens delpolitik for bygge- og anl\u00e6gsopgaver. Syddjurs kommune kan indg\u00e5 i eksterne indk\u00f8bssamarbejder med andre kommuner og\/eller andre offentlige myndigheder, hvor det sk\u00f8nnes fordelagtigt for Syddjurs Kommune. Eksempler p\u00e5 eksternt indk\u00f8bssamarbejde er Jysk F\u00e6llesindk\u00f8b og Statens og Kommunernes Indk\u00f8bsservice (SKI). 4. Obligatoriske rammeaftaler Obligatoriske rammeaftaler indg\u00e5s prim\u00e6rt p\u00e5 omr\u00e5der, hvor flere af kommunens institutioner eller forvaltninger har sammenfaldende behov. Indk\u00f8bsaftaler kan dog ligeledes indg\u00e5s p\u00e5 vurdering af et st\u00f8rre driftsomr\u00e5de, forvaltnings- eller institutionsbehov. Forslag til etablering eller forbedring af de obligatoriske rammeaftaler kan komme fra institutioner og forvaltninger m.m. s\u00e5vel som fra indk\u00f8bskontoret. M\u00e5ls\u00e6tningen er, at en v\u00e6sentlig del kommunens indk\u00f8b af varer, service- og tjenesteydelser er omfattet af obligatoriske rammeaftaler. Aftaleperioder p\u00e5 aftalerne afh\u00e6nger af udbudsform, produkttype, antal leverand\u00f8rer, \u00f8konomiske og servicem\u00e6ssige faktorer. Der indg\u00e5s oftest aftaler med kontraktl\u00f8betid p\u00e5 mellem 2 og 4 \u00e5r. 5. Anvendelse af f\u00e6lles obligatoriske rammeaftaler Indk\u00f8bspolitikken vil kun f\u00e5 den \u00f8nskede effekt, hvis de indg\u00e5ede rammeaftaler bliver brugt til alle kommunale indk\u00f8b p\u00e5 det p\u00e5g\u00e6ldende aftaleomr\u00e5de. Der kan opst\u00e5 juridiske problemer s\u00e5fremt der k\u00f8bes ind fra andre leverand\u00f8rer end dem der er lavet aftale med. Fordelen ved anvendelsen af rammeaftaler er, at de enkelte institutioner ikke skal bruge tid og ressourcer p\u00e5 at afs\u00f8ge markedet for de ydelser, der er omfattet af kommunens rammeaftaler og kan derved give administrative besparelser. Samtidig opn\u00e5s de \u00f8konomisk mest fordelagtige priser, og der sikres centralt, at standarder overholdes. P\u00e5 den baggrund er brug af andre leverand\u00f8rer end de, der er indg\u00e5et aftaler med, normalt uforeneligt med kommunens indk\u00f8bspolitik. Alle decentrale indk\u00f8bere forest\u00e5r selv deres respektive indk\u00f8b p\u00e5 de f\u00e6lles obligatoriske aftaler. Dette v\u00e6re sig bestilling, varemodtagelse, priskontrol, betaling, bogf\u00f8ring, reklamation mm. 6. Brugergrupper Indk\u00f8bskontoret inddrager i relevant omfang decentrale indk\u00f8bere ved neds\u00e6ttelsen af brugergrupper. Brugergruppernes hovedopgave er at udarbejde de specifikke kravspecifikationer for det udbudte produktomr\u00e5de eller tjenesteydelse. Indk\u00f8bskontoret har hovedansvaret for, at kravspecifikationernes \u00f8vrige mere generelle forhold s\u00e5som milj\u00f8-, service, leverings- og betalingsbetingelser er i orden. Indk\u00f8bskontoret har ligeledes ansvar for at lovgivningen overholdes i forbindelse med udbud. Brugergrupperne skal sammens\u00e6ttes s\u00e5ledes at der opn\u00e5s st\u00f8rst mulig faglig ekspertise i forbindelse med indg\u00e5elsen af aftaler og udarbejdning af udbud. Brugergrupperne kan hvor det sk\u00f8nnes relevant suppleres med eksempelvis repr\u00e6sentanter fra milj\u00f8- og sikkerhedsomr\u00e5det. Brugergrupperne deltager i udarbejdelse af eventuelle kravspecifikationer, produktudv\u00e6lgelse, afpr\u00f8vning, formidling samt den l\u00f8bende evaluering af indg\u00e5ede aftaler. Indk\u00f8bspolitikken og de indg\u00e5ede rammeaftaler skal altid respekteres. Dette m\u00e5l opn\u00e5s bedst, n\u00e5r den enkelte enhed altid ser en fordel i at anvende de indg\u00e5ede rammeaftaler. Der sikres en sammenh\u00e6ng med de faktiske behov ved, at kravspecifikationer p\u00e5 st\u00f8rre rammeaftaler altid skal indg\u00e5s i samarbejde med brugerne. 7. Besparelse og rabatter Alle former for besparelse, aftalerabatter, bonus mv. opn\u00e5et p\u00e5 de f\u00e6lles obligatoriske aftaler tilfalder de indk\u00f8bende decentrale enheder. 8. P\u00e6dagogiske indk\u00f8b, engangsindk\u00f8b og undtagelser Indk\u00f8b af p\u00e6dagogisk karakter er tilladt uden om de f\u00e6lles obligatoriske aftaler. P\u00e6dagogiske indk\u00f8b kan eksempelvis v\u00e6re i indk\u00f8b af dagligvarer i forbindelse med undervisning i madlavning mm. Der vil ligeledes v\u00e6re mulighed for at foretage suppleringsk\u00f8b og\/eller opfyldelse af enkelte institutioners helt specielle behov. Disse undtagelser m\u00e5 kun forekomme i helt specielle tilf\u00e6lde og m\u00e5 ikke have n\u00e6vnev\u00e6rdige total\u00f8konomiske konsekvenser for Syddjurs Kommune eller aftalerne som helhed. 9. Elektronisk handel I henhold til Lov nr. 1203 om offentlige betalinger m.v. stiller Syddjurs Kommune krav til alle kommunens leverand\u00f8rer om at de skal efterkomme lovens krav. Lovens fulde tekst kan ses p\u00e5 www.retsinformation.dk . Syddjurs Kommune forbeholder sig ret til at prioritere de leverand\u00f8rer som kan tilbyde e-handelsl\u00f8sninger. Syddjurs indg\u00e5r generelt ikke indk\u00f8bsaftaler med leverand\u00f8rer som p\u00e5l\u00e6gger kommunen gebyr i forbindelse med ekspedition og\/eller fremsendelse af faktura. 10. Etisk og socialt ansvar Syddjurs Kommune \u00f8nsker at ethvert samarbejdsforhold sker p\u00e5 et forsvarligt etisk og socialt niveau. Kommunen kan udarbejde etiske standarder som ved indk\u00f8b af varer og tjenesteydelser kan v\u00e6gtes ligev\u00e6rdigt med mere kommercielle kriterier som pris, kvalitet, service og leveringsbetingelser. Leverand\u00f8rer som kan bevise overholdelse af etiske standarder samt demonstrere en aktiv indsats for forbedring af etiske omr\u00e5der, for eksempel i form af etiske regnskaber, kan prioriteres af Syddjurs Kommune. 11. Information For at udbrede og sikre kendskabet til de indg\u00e5ende indk\u00f8bsaftaler har indk\u00f8bskontoret oprettet en indk\u00f8bsportal p\u00e5 kommunens intranet, hvor relevant information og beskrivelse af rammeaftaler er tilg\u00e6ngeliggjort for kommunens medarbejdere og decentrale enheder. Denne portal vil l\u00f8bende blive udviklet og ajourf\u00f8rt af indk\u00f8bskontoret. Syddjurs Kommunes indk\u00f8bsaftaler m\u00e5 ikke videregives til uvedkommende. Eventuelle beg\u00e6ringer om aktindsigt skal videreformidles til indk\u00f8bskontoret eller til kommunens juridiske afdeling. Kommunen har ligeledes en ekstern portal p\u00e5 kommunens hjemmeside, hvor relevant information til leverand\u00f8rer og eksterne samarbejdspartnere kommunikeres ud. P\u00e5 portalen vil kommunen ligeledes annoncere udbud der er omfattet af kommunens annonceringspligt. 12. Milj\u00f8hensyn Syddjurs Komme skal forsat og l\u00f8bende nedbringe ressourceforbruget og minimere milj\u00f8p\u00e5virkningerne i forbindelse med indk\u00f8b. Kommunen skal aktivt medvirke til at neds\u00e6tte brugen af milj\u00f8belastende produkter og ydelser samtidigt med at opn\u00e5 besparelse i total\u00f8konomien. Syddjurs Kommune kan prioritere leverand\u00f8rer som aktivt arbejder med at minimere energiforbrug og milj\u00f8belastninger. Konkret kan prioriteringen ske ved at leverand\u00f8ren har erhvervet milj\u00f8certifikater i form af ISO 14001 og\/eller EMAS-forordningen. Produkter der har opn\u00e5et et anerkendt milj\u00f8m\u00e6rke og\/eller energim\u00e6rkninger kan ligeledes prioriteres og anvendes som krav der honoreres i forbindelse med kommunens valg af leverand\u00f8rer. Syddjurs Kommune \u00f8nsker endvidere at medvirke til at skabe et sikkerheds- og sundhedsm\u00e6ssigt forsvarligt arbejdsmilj\u00f8 s\u00e5vel i kommunens egne institutioner som hos kommunens leverand\u00f8rer og underleverand\u00f8rer af varer og tjenesteydelser. 13. Leverand\u00f8rer Indk\u00f8b i Syddjurs Kommune skal signalere professionalisme og v\u00e6re i overensstemmelse med kommunens v\u00e6rdis\u00e6t. Kommunens indk\u00f8bere skal udvise en saglig og h\u00e6derlig holdning til kommunens leverand\u00f8rer. Der skal samarbejdes om indk\u00f8bsm\u00e6ssige sp\u00f8rgsm\u00e5l og samarbejdet skal b\u00e6re pr\u00e6g af en gensidig og \u00e5ben udveksling af information og erfaringer. 14. Lokale indk\u00f8b Syddjurs Kommune \u00f8nsker at indg\u00e5 indk\u00f8bsaftaler ud fra forretningsm\u00e6ssige kriterier. Tildeling af ordrer eller indg\u00e5else af indk\u00f8bsaftaler sker p\u00e5 baggrund af en helhedsbetragtning af forskellige juridiske og kommercielle forhold f.eks. pris, milj\u00f8, kvalitet, service mm. s\u00e5ledes at Syddjurs Kommune opn\u00e5r det \u00f8konomisk mest fordelagtige tilbud. Kommunen placerer derfor gerne sine indk\u00f8b lokalt, s\u00e5fremt lokale leverand\u00f8rer er konkurrencedygtige p\u00e5 samme vilk\u00e5r og forhold som alle andre potentielle leverand\u00f8rer. 15. Ikrafttr\u00e6den N\u00e6rv\u00e6rende indk\u00f8bspolitik er godkendt af Syddjurs Byr\u00e5d den 24.04.2008. \n\n"}