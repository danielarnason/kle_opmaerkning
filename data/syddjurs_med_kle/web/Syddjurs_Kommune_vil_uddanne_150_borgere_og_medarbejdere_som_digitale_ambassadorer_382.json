{"classes":[{"id":"00.14.00","title":"Borgerbetjening i almindelighed"}],"title":"Syddjurs Kommune vil uddanne 150 borgere og medarbejdere som digitale ambassad\u00f8rer","text":" Fra 2014 bliver det obligatorisk for borgerne at kommunikere elektronisk med det offentlige. Syddjurs Kommune g\u00f8r nu en s\u00e6rlig indsats og vil uddanne 150 digitale ambassad\u00f8rer som skal hj\u00e6lpe borgere i gang med NemID og digital post. Mange har nemt ved IT og har det fint med at kommunikere digitalt med det offentlige. Men der er ogs\u00e5 stadig mange borgere, for hvem IT ikke er ligetil. De borgere har brug for lidt ekstra hj\u00e6lp. Og for dem kan det ofte v\u00e6re en fordel, at det er en i deres netv\u00e6rk eller n\u00e6re omverden, der kan hj\u00e6lpe frem for kommunen. Derfor \u00f8nsker Syddjurs Kommune at uddanne borgere med en bred kontaktflade til digitale ambassad\u00f8rer. Kommunen har kontaktet egne medarbejdere med mange kontakter, det kan v\u00e6re dagplejep\u00e6dagoger og sundhedsplejersker. Men ogs\u00e5 borgere bliver inviteret i stor stil. Det kan v\u00e6re medlemmer af borgerforeninger og distriktsr\u00e5d samt undervisere p\u00e5 ungdomsuddannelser, besk\u00e6ftigelsestilbud og p\u00e5 datastuer. M\u00e5let er, at de frivillige digitale ambassad\u00f8rer bliver talspersoner for digital kommunikation og digital post i de netv\u00e6rk, som de f\u00e6rdes i til dagligt. Borgmester Kirstine Bille udtaler: - Digital post er en stor fordel b\u00e5de for kommunen og borgerne, det sparer porto og sikrer en b\u00e5de hurtig og sikker kommunikation. I dag har 22 % af vores borgere en digital postkasse s\u00e5 i l\u00f8bet af i \u00e5r, laver vi mange initiativer for at fremme brugen. Jeg vil gerne opfordre s\u00e5 mange som muligt til at melde sig som digitale ambassad\u00f8rer og hj\u00e6lpe svage it brugere i deres omgangskreds. Samtidig vil jeg gerne understrege, at der altid vil v\u00e6re hj\u00e6lp at hente i borgerservice, for de borgere, som ikke magter at blive digitale. De nye digitale ambassad\u00f8rer vil blive kl\u00e6dt p\u00e5 med et kursus som afholdes i samarbejde med Kommunernes Landsforening. Her har de nye ambassad\u00f8rer mulighed for at boltre sig i et digitalt sandkassemilj\u00f8, s\u00e5 de b\u00e5de har teoretisk og praktisk viden om NemID og digital post. S\u00e5 har du lyst til at blive en digitaliserings-haj og hj\u00e6lpe andre med at forst\u00e5 digitaliseringen af kommunikationen med det offentlige og med at bruge de digitale muligheder s\u00e5 er uddannelsen Frivillig digital ambassad\u00f8r lige noget for dig. Du beh\u00f8ver ikke have forkundskaber for at deltage. \u00d8nsker du at deltage s\u00e5 kontakt projektleder Trine Christensen p\u00e5 87535718 eller trich@syddjurs.dk \n\n"}