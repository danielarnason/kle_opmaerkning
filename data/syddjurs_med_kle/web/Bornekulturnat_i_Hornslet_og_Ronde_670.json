{"classes":[{"id":"21.10.00","title":"Biblioteksudstillinger og \u2013arrangementer i almindelighed"}],"title":"B\u00f8rnekulturnat i Hornslet og R\u00f8nde","text":" Is, lys og det dybe hav B\u00f8rnekulturnat i b\u00e5de Hornslet og R\u00f8nde i \u00e5r Det er 11. gang, at der afholdes B\u00f8rnekulturnat i Hornslet by, mens det i R\u00f8nde er f\u00f8rste gang, man fors\u00f8ger sig med et s\u00e5dant arrangement. Det er B\u00f8rnekulturnat fredag den 15. november kl.17-20 begge steder, s\u00e5 det handler om oplevelser i m\u00f8rket sammen med venner og familie, men temaet er tolket lidt forskelligt. I Hornslet hedder det Lys op i natten og arrang\u00f8rerne fra det B\u00f8rnekulturelle Samr\u00e5d Trianglen lover, at hele Hornslet by kommer til at blive lyst op. B\u00f8rnekulturnatten bliver sat i gang med en officiel \u00e5bning p\u00e5 pladsen foran r\u00e5dhuset p\u00e5 Tingvej kl.17, hvor der vil v\u00e6re hede rytmer at opleve og til at holde publikum varme ved Hornslet Drummers. Herefter kan man se og selv f\u00e5 lov at pr\u00f8ve at give sig i kast med is og skabe en skulptur af isen. Biblioteket holder ogs\u00e5 \u00e5bent med masser af aktiviteter og en lille koncert med stemmer fra Syddjurs Musikskole kl.18.30. Juniorklubben giver mulighed for selv at f\u00e5 lov at skabe lys med workshops i at lave seje og flotte lamper og lygter. I Kirken kan man komme p\u00e5 stjernetr\u00e6f og se lyset sammen og Billedskolen s\u00e6tter fokus p\u00e5 at tegne og male sorte p\u00e5 hvidt og hvidt p\u00e5 sort, mens Dagplejen har pyntet tr\u00e6et foran Djurslands Bank flot op med lysende huse. Endelig kan man varme sig med en kop kakao fra Djurslands Brand og Redning eller ved at f\u00e5 sig en ridetur p\u00e5 Stejlbjerggaard Ridecenter eller m\u00e5ske se lyset i at l\u00e6se hos Time2learn. I R\u00f8nde er det p\u00e5 Hotellet og p\u00e5 biblioteket det foreg\u00e5r. Biblioteket sl\u00e5r d\u00f8rene op, s\u00e5 der b\u00e5de kan kastes med b\u00f8ger og bygges t\u00e5rne denne aften. P\u00e5 Hotellet er Syddjurs Musikskole og Syddjurs Billedskole g\u00e5et sammen om at skabe et helt unikt v\u00e6rk til aftenen nemlig installationen Dybhavsunivers. Her vil man kunne opleve et poetisk, sjovt, flot og sp\u00e6ndende v\u00e6rk i form af billeder, lys, farver, lyde, musik, dans og skygger som elever og l\u00e6rere fra de to institutioner har v\u00e6ret med til at skabe i teatersalen. Derudover vil der i hele huset foreg\u00e5 workshops, hvor du kan skabe instrumenter eller dyr, der passer ind i det dybe hav og kan v\u00e6re med til at skabe lys i havets underverden, samt mulighed for lidt at varme sig ved eller fylde maven op med for store og sm\u00e5. B\u00f8rnekulturnat er for alle b\u00f8rn i Syddjurs Kommune, der kan finde ud af at s\u00e6tte Disney Sjov p\u00e5 stand by og har lyst til at opleve en anderledes sjov og sp\u00e6ndende fredag aften sammen med deres familie og venner. Det er en rigtig fin tradition, der er bygget op i Hornslet, og med de b\u00f8rnekulturkapaciteter, der findes i R\u00f8nde, var det oplagt at opfordre dem til at fors\u00f8ge at skabe noget i en R\u00f8nde-version udtaler B\u00f8rnekulturkoordinator Maria Nyg\u00e5rd. Vi h\u00e5ber meget, at b\u00f8rnefamilierne f\u00e5r lyst til at m\u00f8de op og bakke op om arrangementerne, for det er altid meget hyggeligt og givende at m\u00f8des p\u00e5 den her m\u00e5de i et f\u00e6lles lokalt milj\u00f8 med det kreative og f\u00e6llesskabet i fokus. \n\n"}