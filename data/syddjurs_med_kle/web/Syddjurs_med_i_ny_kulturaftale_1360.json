{"classes":[{"id":"00.16.05","title":"Regionale kulturfors\u00f8g"}],"title":"Syddjurs med i ny kulturaftale","text":" M\u00f8de mellem De kulturelle Udvalg, Regionsbestyrelsen, den Administrative Styregruppe og de ni arbejdsgrupper i Kulturring \u00d8stjylland p\u00e5 Vester M\u00f8lle i Skanderborg den 12. marts 2014. En str\u00e5lende sol stod lavt ind ad vinduer i den gamle nyrestaurerede lade, da 60 kulturakt\u00f8rer m\u00f8dtes til f\u00e6llesm\u00f8de. Form\u00e5let var, at politikerne i de nyvalgte kulturudvalg skulle m\u00f8des med repr\u00e6sentanter for de ni arbejdsgrupper og pr\u00e6senteres for de mange aktiviteter, der enten er i fuld gang eller skal afvikles i de kommende \u00e5r. Et andet form\u00e5l var ogs\u00e5 at bringe arbejdsgrupperne sammen for at skabe et frugtbart samarbejde grupperne imellem. Kulturaftalen har t\u00e6t sammenh\u00e6ng med projekterne i \u201d2017 \u2013 Aarhus som kulturhovedstad\u201d. Det blev en sp\u00e6ndende aften, hvor de ni arbejdsgrupper kort, koncentreret og engageret fortalte om deres projekter. Nedenfor ses navnene p\u00e5 arbejdsgrupperne, samt i hvilke \u00e5r hovedaktiviteterne foreg\u00e5r De mange aldre (2013 \u2013 14) Kultur p\u00e5 hjul (2015 \u2013 16) Gent\u00e6nk biblioteket (2014 \u2013 15) Ny dannelse og vidensl\u00f8ft (2013 \u2013 14) Kulturtarv \u2013 find \u00e5stederne for den levende historie (2013 \u2013 14) Vild med sang i naturen (2015 \u2013 16) De smukke og de grimme steder (2015 \u2013 16) Kreative erhverv (2015 \u2013 16) Kunsten at forske (2013 \u2013 14) \u201d Det er en fantastisk vifte af sp\u00e6ndende tilbud, som de seks kommuners borgere f\u00e5r mulighed for at deltage i\u201d, udtaler formand for Plan, udvikling og kulturudvalget Kirstine Bille og forts\u00e6tter: \u201dOg s\u00e5 viser det ogs\u00e5, at vi f\u00e5r meget mere kultur med bredde, n\u00e5r vi l\u00f8fter i flok og g\u00e5r sammen p\u00e5 tv\u00e6rs af kommuner og institutioner\u201d. Da Kulturring \u00d8stjylland som n\u00e6vnt har en r\u00f8d tr\u00e5d til \u201d2017\u201d, var Peter Vestergaard, pressechef for 2017 indbudt til at holde et opl\u00e6g. Han gav et \u00f8jebliksbillede p\u00e5, hvor det store projekt er lige nu. Det er vigtigt i den kommende tid at give borgerne et klart billede af, at \u201d2017\u201d er for dem. Der skal gives klare eksempler p\u00e5, hvad borgerne kommer til at opleve i de n\u00e6rmeste \u00e5r. Ligeledes skal det pointeres, at \u201d2017\u201d ikke bare er en fest, men at projektet vil skabe et varigt og blivende samarbejde p\u00e5 tv\u00e6rs af kommuner, institutioner, faggrupper mv. Kulturring \u00d8stjylland indg\u00e5r som en samlet enhed i to 2017-projekter. Ulla Egebjerg fra Favrskov kommune fortalte om \u201dGent\u00e6nk landsbyen\u201d, hvor landsbyer i hele regionen og i udlandet vil arbejde sammen. Med udgangspunkt i borgerne i landsbyerne skal det g\u00f8res lige s\u00e5 attraktivt at bo p\u00e5 landet som i byerne \u2013 bare p\u00e5 en anden m\u00e5de. Bente Lundsgaard Jensen, Skanderborg Kommune fortalte om \u201dKulturingsl\u00f8bet\u201d, som er en cykelrute gennem de seks kommuner og Aarhus, hvor deltagerne pr\u00e6senteres for kultursteder, kulturhistorie og oplevelser. Aftenen sluttede med, at den nyvalgte formand for Kulturring \u00d8stjylland Else S\u00f8jmark takkede aftenens mange akt\u00f8rer med ordene: \u201dJeg er vildt imponeret over jeres aktiviteter og kreativitet. Det hele sprudler, og jeg er meget glad for, at alle projekterne g\u00e5r p\u00e5 tv\u00e6rs af s\u00e5vel kommuner som fagomr\u00e5der. Vi kan virkelig l\u00e6re af hinanden. Og s\u00e5 er der lagt op til et flot samspil med \u201d2017\u201d. Jeg gl\u00e6der mig til at arbejde sammen med jer alle sammen og pr\u00f8ve nye veje\u201d. Konstituering af ny Regionsbestyrelse i Kulturring \u00d8stjylland Forud for f\u00e6llesm\u00f8det blev der afholdt et m\u00f8de mellem form\u00e6ndene for de 6 kulturelle udvalg: Else S\u00f8jmark - Norddjurs, Kirstine Bille - Syddjurs, Tage Nielsen \u2013 Skanderborg, Anders N\u00f8rgaard \u2013 Favrskov, Anne Bonefeld \u2013 Odder Henrik Kj\u00e6r \u2013 Sams\u00f8. Formand for Kulturring \u00d8stjylland blev Else S\u00f8jmark. Som n\u00e6stformand valgtes Kirstine Bille. Anders N\u00f8rgaard blev valgt til repr\u00e6sentant i Fondsbestyrelsen 2017, hvor han repr\u00e6senterer de seks kommuner i Kulturring \u00d8stjylland og Hedensted Kommune. Den Administrative Styregruppe, som fungerer som sekretariat for Kulturring \u00d8stjylland Marianne Folkersen, Odder \u2013 biblioteksleder og medlem af den administrative styregruppe Ulla Egeberg, Favrskov \u2013 kultur- og fritidschef og medlem af den administrative styregruppe Frank Reeckmann, Syddjurs \u2013 chefkonsulent og medlem af den administrative styregruppe Johan Legarth, Norddjurs \u2013 kulturkonsulent og medlem af den administrative styregruppe Bente Hornb\u00e6k, Skanderborg \u2013 stabschef for kultur, borgere og planl\u00e6gning Henrik Mose, Sams\u00f8 \u2013 chef for skoler, dagtilbud og kultur http:\/\/www.kulturringoj.dk\/ \n\n"}