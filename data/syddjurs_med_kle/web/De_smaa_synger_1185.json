{"classes":[{"id":"20.00.00","title":"Kulturvirksomhed i almindelighed"}],"title":"De sm\u00e5 synger","text":" Syddjurs er med til at markere landsd\u00e6kkende sangdag for de yngste Torsdag den 13. september vil titusindvis af b\u00f8rn overalt i Danmark flage og synge i vilden sky, n\u00e5r sangdagen Sm\u00e5 Synger Sammen l\u00f8ber af stablen for femte \u00e5r i tr\u00e6k. I Syddjurs Kommune er det tredje \u00e5r, hvor der bliver inviteret til Sm\u00e5 Synger Sammen og kommunens yngste borgere f\u00e5r lov at skr\u00e5le sammen i kor. Arrangementerne er ganske gratis og \u00e5bne for alle blot skal man huske at melde sig til hos Maria Work Nyg\u00e5rd p\u00e5 mwn@syddjurs.dk af hensyn til planl\u00e6gning og sange man kan \u00f8ve sig p\u00e5. Alle b\u00f8rn i alderen o-6 \u00e5r er inviteret til at m\u00f8de op til f\u00e6llessang klokken 10.00 enten p\u00e5 Hornslet Bibliotek, M\u00f8rke Bibliotek eller p\u00e5 Amfiscenen ved Kulturministeriet i Ebeltoft. I Hornslet f\u00e5r de bes\u00f8g af Hyggelyd , i M\u00f8rke er det Benny Morthorst, der synger for og i Ebeltoft er det Vibe Uldbrandt i et samarbejde med Maria Uldbrandt Laumark, der s\u00f8rger for sang og bev\u00e6gelse. B\u00f8rnene vil synge f\u00e6llessang med kendte b\u00f8rnesange og opleve det fantastiske i at v\u00e6re med i et kor. Derudover opf\u00f8rer musikerne ogs\u00e5 egne eller mindre kendte sange og kombinerer sangen med rytmik, for sang, bev\u00e6gelse og gl\u00e6de h\u00f8rer t\u00e6t sammen for b\u00e5de sm\u00e5 og store, n\u00e5r man oplever musik og sang. Sm\u00e5 Synger Sammen startede i september 2008, som en del af Sangens \u00e5r. Her sang omkring 50.000 b\u00f8rn i hele landet. Men sang er mere end bare en god start p\u00e5 morgenen for de b\u00f8rn, der skr\u00e5ler med. Internationale unders\u00f8gelser viser, at sangen har en stor indflydelse p\u00e5 sprogdannelse. Samtidig er sang og f\u00e6llessang med til at styrke de sociale kompetencer hos b\u00f8rn og er godt for b\u00f8rnenes motorik. Derfor har Syddjurs Kommunes kulturafdeling valgt at bakke om markeringen af Sm\u00e5 Synger Sammen med arrangementer for de mindste spredt rundt i kommunen. For yderligere oplysninger kontakt: Maria Work Nyg\u00e5rd, B\u00f8rnekulturkoordinator, Syddjurs Kommune, mwn@syddjurs.dk , 87535066 Syngelyst er en kampagne, som med st\u00f8tte fra Ministeriet for B\u00f8rn og Undervisning, Social- og integrationsministeriet samt Kulturministeriet vil s\u00e6tte fokus p\u00e5 sang og sanggl\u00e6de blandt b\u00f8rn og unge. DR er partner i Syngelyst og bruger sine medieplatforme som afs\u00e6t for at stimulere og igangs\u00e6tte sangaktiviteter for sm\u00e5 og store b\u00f8rn. \n\n"}