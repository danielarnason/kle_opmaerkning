{"classes":[{"id":"20.20.00","title":"Kulturaftaler i almindelighed"}],"title":"Kulturminister p\u00e5 lynvisit i hektiske timer ","text":" Kulturminister Uffe Elb\u00e6k var p\u00e5 visit i Ebeltoft i flere anledninger. Kulturministeren var f\u00f8rst og fremmest inviteret af Kulturring \u00d8stjyllands regionsbestyrelse til i super aktuelle rammer i form af Maltfabrikken i Ebeltoft at underskrive en ny Kulturaftale med Kulturministeriet for perioden 2013-2016. Ministeren havde dog et pakket program, idet han p\u00e5 trods af bulder og brag om hans fortsat virke som kulturminister b\u00e5de havde tid til at m\u00f8des med partif\u00e6ller i Syddjurs, s\u00e6tte Kulturministeriets nye tiltag Kultur Danmark i gang fra Filmh\u00f8jskolen i Ebeltoft, smutte forbi den n\u00e6sten lige s\u00e5 stormomsuste Fregatten Jylland i et ellers ikke p\u00e5 forh\u00e5nd planlagt m\u00f8de, og derefter p\u00e5 Maltfabrikken og m\u00f8de Kulturring \u00d8stjyllands arbejdsgrupper og politikere og under festlige indslag fra unge talenter fra de seks kommuner at underskrive en ny Kulturaftale. Kulturring \u00d8stjyllands Kulturaftale tager udgangspunkt i at ville v\u00e6re en optakt til Aarhus som Kulturhovedstad i 2017, hvilket ministeren havde bidt m\u00e6rke i og fremh\u00e6vede i sin tale p\u00e5 Maltfabrikken. Og netop Maltfabrikken indg\u00e5r ogs\u00e5 som en af de mange projekter, der skal st\u00f8tte op om 2017-projektet og v\u00e6re med til at vise, hvad man f\u00e5r ud af at gent\u00e6nke en gammel industribygning i en by som Ebeltoft. Det var da heller ikke tilf\u00e6ldigt, at underskrivningsceremonien var blevet placeret i disse endnu r\u00e5 og autentiske rammer, der t\u00e5rner sig op med en fantastisk udsigt til Mols Bjerge og som p\u00e5 en r\u00e5kold mandag i december var med til at understrege dramatikken om ministerens virke. Uffe Elb\u00e6k fremh\u00e6vede i sin tale vigtigheden af, at kulturen bliver synliggjort og, at han p\u00e5 sine ture rundt i Danmark ikke kunne tilslutte sig opfattelsen af et udkants Danmark, men at der var masser af engagement og liv rundt om de s\u00e5kaldte kulturmetropoler. If\u00f8lge ministeren er udfordringen, at f\u00e5 gjort det synligt, fordi det skaber v\u00e6kst og udvikling, som er vigtigt b\u00e5de for disse omr\u00e5der og for hele Danmark. Derfor understregede han ogs\u00e5 vigtigheden af kulturaftalerne, der giver kommuner mulighed for at g\u00e5 sammen og form\u00e5 mere sammen end enkeltvis med kulturen. Derudover n\u00e6vnte en afslappet minister skarpt forfulgt af kamerahold fra begge de landsd\u00e6kkende TV-kanaler, at han i et m\u00f8de med Fregatten Jyllands folk havde f\u00e5et indsigt i den betydning denne kulturinstitution har for det \u00f8stjyske og for Ebeltoft ligesom Gl. Estrup og deres projekter ogs\u00e5 havde gjort indtryk. Formand for regionsbestyrelsen Jesper Mathiesen gl\u00e6dede sig ogs\u00e5 i sin tale over den positive synergieffekt, man opn\u00e5r ved at g\u00e5 flere sammen og s\u00e5 frem til, at de kommende projekter i Kulturring \u00d8stjylland ogs\u00e5 medt\u00e6nker 2017 i deres udformning. Efterf\u00f8lgende samledes de syv m\u00e6nd, en repr\u00e6sentant fra hver kommune i Kulturringen og s\u00e5 den ombejlede minister oppe p\u00e5 scene ved langbordet og underskrev den nye kulturaftale. Efter de festlige rammer p\u00e5 Maltfabrikken n\u00e5ede ministeren ogs\u00e5 forbi Kulturcampingvognen, der var placeret midt i Ebeltoft og som havde inviteret unge til at komme forbi og m\u00f8de ministeren og hans unger\u00e5dgivere og komme med deres input til, hvad kultur er og skal v\u00e6re i deres hverdag som en del af tiltaget Kultur Danmark, hvor ministeren indsamler ideer fra flere steder i landet. Se evt. mere p\u00e5 Kulturministeriets hjemmeside om unger\u00e5dgiverne, der rejser med, kulturaftalerne og Kultur Danmark. Billedet, der er vedh\u00e6ftet viser kulturform\u00e6nd fra de respektive kommuner, der indg\u00e5r i Kulturring \u00d8stjylland. Fra venstre: Jesper Mathiesen, Syddjurs Kommune Henrik Kj\u00e6r, Sams\u00f8 Lars M\u00f8ller, Norddjurs Uffe Elb\u00e6k, KUM Anders N\u00f8rgaard , Favrskov Jens Gr\u00f8nlund, Skanderborg Lars Gr\u00f8nlund, Odder \n\n"}