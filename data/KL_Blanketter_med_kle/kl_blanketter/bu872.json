{"classes":[{"id":"27.24.15","title":""}],"title":"","text":"BU 872\n\nVejledning om st\u00f8tteperson\nHvad er en st\u00f8tteperson?\nFor\u00e6ldre til b\u00f8rn og unge, som er anbragt uden\nfor hjemmet, har mulighed for at f\u00e5 en st\u00f8tteperson. St\u00f8ttepersonen skal st\u00f8tte for\u00e6ldrene i\nforbindelse med, at barnet anbringes uden for\nhjemmet. St\u00f8tten skal medvirke til, at for\u00e6ldrene\naccepterer anbringelsen. For\u00e6ldrenes accept\nhar stor betydning for, at barnet drager nytte af\nden behandling og st\u00f8tte, som det f\u00e5r under\nanbringelsen.\nSt\u00f8ttepersonen skal som udgangspunkt st\u00f8tte\nfor\u00e6ldrene i deres samarbejde med kommunen.\nEn vigtig opgave er at lytte til for\u00e6ldrene og\nhj\u00e6lpe dem med at finde svarene p\u00e5 nogle af de\nsp\u00f8rgsm\u00e5l, som opst\u00e5r i forbindelse med anbringelsen. Hj\u00e6lp til at forst\u00e5, hvordan kommunen\nfungerer og hvilke regler, som g\u00e6lder for kommunen, vil ogs\u00e5 v\u00e6re en naturlig opgave for\nst\u00f8ttepersonen. Under anbringelsen kan st\u00f8ttepersonen medvirke til, at for\u00e6ldrene f\u00e5r et godt\nsamarbejde med det sted, hvor barnet er\nanbragt. N\u00e5r barnet skal hjem til for\u00e6ldrene igen\nkan st\u00f8ttepersonen ogs\u00e5 v\u00e6re med til at sikre, at\nbarnet ikke oplever un\u00f8dige belastninger i den\nforbindelse.\nI hvert enkelt tilf\u00e6lde skal st\u00f8ttepersonens opgaver beskrives konkret og afstemmes efter den\nenkelte families behov.\nSt\u00f8ttepersonens opgaver omfatter ikke den\neventuelle behandling, som familien skal have\nmens barnet er anbragt. St\u00f8ttepersonen er ikke\net alternativ til en bisidder.\n\nHvem kan v\u00e6re st\u00f8tteperson?\nDer stilles ikke s\u00e6rlige faglige krav til at v\u00e6re\nst\u00f8tteperson. Udgangspunktet er, at st\u00f8ttepersonen skal v\u00e6re en person, som for\u00e6ldrene\nhar tillid til, eller at det bed\u00f8mmes, at et s\u00e5dant\ntillidsforhold hurtigt kan etableres. St\u00f8ttepersonen skal v\u00e6re uafh\u00e6ngig i forhold til den\nkonkrete sag. Det er vigtigt, at st\u00f8ttepersonen\nikke p\u00e5 forh\u00e5nd har en meget fast mening om\nsagen, men netop kan se p\u00e5 sagen med nye\n\u00f8jne. Derfor vil det heller ikke v\u00e6re hensigtsm\u00e6ssigt, at st\u00f8ttepersonen kommer fra for\u00e6ldrenes n\u00e6rmeste familie. De vil typisk v\u00e6re for\ninvolveret i sagen og kan derfor bedre st\u00f8tte\nfor\u00e6ldrene p\u00e5 egen h\u00e5nd, som en del af\nfor\u00e6ldrenes sociale og familiem\u00e6ssige netv\u00e6rk.\nDe personlige egenskaber i forhold til det at\nskabe tillid og bidrage til en godt samarbejdsklima er vigtige. Kendskab til kommunen og\nregler p\u00e5 omr\u00e5det vil ogs\u00e5 v\u00e6re vigtige foruds\u00e6tninger for st\u00f8ttepersonen. Selvom st\u00f8ttepersonen er for\u00e6ldrenes st\u00f8tte, er det vigtigt, at\nogs\u00e5 kommunen oplever, at st\u00f8ttepersonen\nbidrager til det gode samarbejde. For\u00e6ldrene kan\nselv pege p\u00e5 en st\u00f8tteperson, eller kommunen\nkan hj\u00e6lpe med dette.\nSt\u00f8ttepersonen er ikke ansat af eller i kommunen. St\u00f8ttepersonen indg\u00e5r en aftale med\nkommunen og f\u00e5r et honorar for sit arbejde.\nSt\u00f8ttepersonen kan have arbejde ved siden af.\nLigesom st\u00f8ttepersonen kan v\u00e6re st\u00f8tteperson\nfor flere familier.\n\nHvem kan f\u00e5 en st\u00f8tteperson?\nMuligheden for at f\u00e5 en st\u00f8tteperson g\u00e6lder for\nfor\u00e6ldre, hvis barn\/b\u00f8rn er anbragt uden for\nhjemmet. Tilbuddet g\u00e6lder b\u00e5de for\u00e6ldre, som\nfrivilligt har medvirket til anbringelsen og\nfor\u00e6ldre, hvor kommunens B\u00f8rn og unge-udvalg\nhar besluttet anbringelsen med tvang. Det er\nkommunen, som i det enkelte tilf\u00e6lde konkret\nvurderer for\u00e6ldrenes behov for en st\u00f8tteperson\nog herefter fasts\u00e6tter, hvor meget tid st\u00f8ttepersonen skal bruge i forhold til familien.\nFor\u00e6ldrene kan frit v\u00e6lge, om de vil tage imod\ntilbuddet om en st\u00f8tteperson.\nFor\u00e6ldrene kan f\u00e5 en st\u00f8tteperson fra det\ntidspunkt, hvor det er besluttet, at barnet skal\nanbringes uden for hjemmet. St\u00f8ttepersonen kan\nhave kontakt til familien f\u00f8r anbringelsen finder\nsted, under selve anbringelsen og i en kortere\nperiode efter at barnet er kommet hjem. Tidspunktet for, hvorn\u00e5r samarbejdet mellem\nst\u00f8ttepersonen og familien starter, vil afh\u00e6nge af\nden konkrete situation, bl.a. af, hvorn\u00e5r det\nvurderes, at for\u00e6ldrene har behov for denne form\nfor st\u00f8tte.\n\nTavshedspligt\nSt\u00f8ttepersonen har tavshedspligt overfor andre\nend kommunen. Det vil sige, at de forhold, som\nvedkommende f\u00e5r kendskab til i sin rolle som\nst\u00f8tteperson, ikke m\u00e5 videregives til andre end\nkommunen.\nHvis st\u00f8ttepersonen afkr\u00e6ves oplysninger\ndirekte fra andre offentlige myndigheder end\nkommunen (f.eks. politi, domstol m.v.) skal\nst\u00f8ttepersonen straks underrette kommunen, der\ntr\u00e6ffer den endelige beslutning om, hvorvidt\noplysningerne m\u00e5 videregives.\n\nUdarbejdet af Kommunernes Landsforening\n\nKommuneinformation \u2022 DOW\nBU 872 \u2022 (08\/01) \u2022 Side 1 af 1\n\n\f"}