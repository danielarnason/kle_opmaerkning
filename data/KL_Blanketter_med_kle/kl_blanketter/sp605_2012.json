{"classes":[{"id":"32.03.08","title":""}],"title":"","text":"Orientering om opsat folkepension 2012\nDu kan ops\u00e6tte udbetalingen af folkepension mod\nsenere at modtage et l\u00f8bende till\u00e6g til pensionen.\nTill\u00e6ggets st\u00f8rrelse afh\u00e6nger af ops\u00e6tningsperiodens l\u00e6ngde og din alder p\u00e5 det tidspunkt, hvor pensionsudbetaling iv\u00e6rks\u00e6ttes.\nHvem kan ops\u00e6tte pensionsudbetalingen\nFor at kunne ops\u00e6tte pensionsudbetalingen skal du\nv\u00e6re berettiget til folkepension.\nDu skal have s\u00f8gt om folkepension. Anmodning om\nops\u00e6ttelse kan indgives samtidig med folkepensionsans\u00f8gningen eller p\u00e5 et senere tidspunkt.\nOps\u00e6tningen f\u00e5r virkning fra den 1. i m\u00e5neden,\nefter kommunen har modtaget anmodning herom,\ndog tidligst fra det tidspunkt hvor folkepension kan\nudbetales.\nBesk\u00e6ftigelseskrav\nDet foruds\u00e6ttes, at du har en aktiv tilknytning til arbejdsmarkedet i den periode, hvor pensionsudbetalingen er opsat.\nFor at optjene till\u00e6gget til folkepensionen skal du\nhave indt\u00e6gt ved personligt arbejde i mindst 1.000\ntimer inden for et kalender\u00e5r.\nBesk\u00e6ftigelsens omfang skal dokumenteres en gang\n\u00e5rligt. Husk derfor at gemme l\u00f8nsedler eller anden\ndokumentation for besk\u00e6ftigelse.\nHvis besk\u00e6ftigelseskravet ikke er opfyldt, optjener\ndu ikke ret til opsat pension for denne periode. I stedet udbetales et engangsbel\u00f8b svarende til den folkepension, der ville have v\u00e6ret ret til i perioden.\nFor l\u00f8nmodtagere skal dokumentation for besk\u00e6ftigelsen i det foreg\u00e5ende kalender\u00e5r ske senest 1.\nmarts. Kommunen vil s\u00e5 vidt muligt indhente dokumentationen fra e-indkomstregisteret.\nFor selvst\u00e6ndige er fristen senest 1. oktober.\nMerudgiftydelse\nMens pensionen er opsat, vil personer med varig\nnedsat fysisk eller psykisk funktionsevne fortsat have\nret til merudgiftydelse efter servicelovens \u00a7 100.\nOps\u00e6tningsperiodens l\u00e6ngde\nPensionen kan h\u00f8jst ops\u00e6ttes i 120 m\u00e5neder. Den\nkan ops\u00e6ttes i to perioder, dvs. at det er muligt at\nops\u00e6tte pensionen, derefter have en periode med\npensionsudbetaling og efterf\u00f8lgende en ny periode\nmed opsat pension.\n\nVenteprocent\nVed ops\u00e6tningsperiodens oph\u00f8r beregnes en venteprocent som forholdet mellem antallet af hele m\u00e5neder, pensionen har v\u00e6ret opsat, og middellevetiden\nfor personer p\u00e5 pensionistens alder p\u00e5 oph\u00f8rstidspunktet.\nMiddellevetiden meddeles \u00e5rligt af Social- og Integrationsministeriet.\nEksempel\nHvis pensionsudbetalingen har v\u00e6ret opsat fra 65 til\n70 \u00e5r, alts\u00e5 60 m\u00e5neder, beregnes venteprocenten\nsom 60 delt med de 175 m\u00e5neder (2012-sats), der er\nmiddellevetiden for 70-\u00e5rige.\n60\/175 = 0,34, alts\u00e5 34%.\nHvis folkepensionen udbetales med grundbel\u00f8bet p\u00e5\n5.713 kr. m\u00e5nedlig (2012-sats), udg\u00f8r ventetill\u00e6gget\n5.713 kr. \u00d7 34% = 1.942 kr., og den samlede pensionsudbetaling vil v\u00e6re 7.655 kr. m\u00e5nedlig.\nHvis du har ret til pensionstill\u00e6g, beregnes ogs\u00e5 ventetill\u00e6g af dette.\nOvergang til folkepension\nOph\u00f8r med ops\u00e6tningen har tidligst virkning fra den\n1. i m\u00e5neden, efter kommunen har modtaget anmodning herom. Kontakt kommunen, n\u00e5r du ved, hvorn\u00e5r\ndu holder op med at arbejde.\nIndtil venteprocenten er fastsat, udbetales folkepensionen uden ventetill\u00e6g. N\u00e5r venteprocenten er fastsat, vil det manglende ventetill\u00e6g blive efterbetalt,\nog folkepensionen forh\u00f8jes fremover med venteprocenten.\nVenteprocenten kan f\u00f8rst fasts\u00e6ttes, n\u00e5r besk\u00e6ftigelseskravet for den seneste periode er dokumenteret og godkendt.\nD\u00f8dsfald\nVed d\u00f8dsfald inden anmodning om oph\u00f8r af ops\u00e6tningen eller inden udl\u00f8bet af de maksimale 120 m\u00e5neders ops\u00e6tningsperiode, vil der ikke blive udbetalt\nfolkepension, ventetill\u00e6g eller efterlevelsespension.\nDer vil heller ikke blive beregnet og udbetalt engangsbel\u00f8b for d\u00f8ds\u00e5ret.\nUdbetaling af ventetill\u00e6g oph\u00f8rer ved d\u00f8dsfald, eller\nn\u00e5r udbetaling af efterlevelsespension oph\u00f8rer.\n\nKLE 32.03.08 G01 SP 605 (12\/2011)\nUdarbejdet af KL\n\nEG Kommuneinformation A\/S\nSide 1 af 1\n\n\f"}